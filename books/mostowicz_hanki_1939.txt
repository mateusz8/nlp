TADEUSZ DOŁĘGA-MOSTOWICZ
Pamiętnik PANI HANKI
Mój pamiętnik
Mój Boże! Któraż z nas kobiet nie jest najgłębiej przekonana, że jej osobiste przeżycia,
jej myśli i uczucia są czymś tak oryginalnym i fascynującym, że zasługują na druk.
Szczęściem jest móc podzielić się z wszystkimi ludźmi na świecie swoimi tajemnicami,
poruszyć ich serca, czuć wokół siebie ciepłą reakcję tych tysięcy dusz podobnie odczuwających
jak ja. Do tego dodać trzeba świadomość, że zwierzenia takie mogą być pożyteczne
dla wielu, wielu kobiet, które mogą się znaleźć w zbliżonych sytuacjach i, poznawszy
już moje doświadczenie, mądrzej i lepiej potrafią z nich wyjść.
To wszystko, co chcę opisać, zaczęło się w pierwszych dniach st ycznia. Zaraz po
Nowym Roku. Jak dziś pamiętam, był to Wtorek
Od rana dręczyły mnie złe przeczucia. Wspomniałam nawet o tym Tuli, gdyśmy się o
dwunastej spotkały w " Simie " . Nie zwróciłam nawet na to uwagi, że miała fatalnie
dobraną woalkę do kapelusza. Jacek nie odesłał mi samochodu i wszystkie sprawunki
musiałam załatwiać taksówką. Gdy wróciłam do domu, było już oczywiście po czwartej.
Nie miałam wątpliwości, że Jacek zjadł obiad beze mnie, i po to właśnie weszłam do
jego gabinetu, by mu z tego powodu zrobić lekką wymówkę. W ostatnich czasach, mówiąc
ściśle od Bożego Narodzenia, stał się mniej uważny i mniej delikatny niż dawniej.
Zdaje się, że trapiły go jakieś zmartwienia.
Jacka w gabinecie nie było. Jego bonżurka leżała nietknięta na brzegu tapczanu. Nie
był na obiedzie, nie wrócił jeszcze z konferencji. Właśnie konstatowałam to w myśli,
gdy mój wzrok zatrzymał się na biurku. Leżała tam nietknięta popołudniowa korespondencja.
Machinalnie wzięłam ją do ręki.
Proszę mi wierzyć, że nigdy nie otwieram listów męża, od czasu gdy mi się rozdarła
koperta, i to w tak fatalny sposób, że Jacek to zauważył. Nie powiedział wówczas
ani słowa, lecz wstyd mi było bardzo. Mógł mnie przecież posądzić, że go śledzę,
że go podejrzewam o zdradę i że w ogóle zdolna jestem do brzydkich postępków.
Tym jednak razem postanowiłam złamać swoje zasady. Błogosławię tę decyzję, gdyż postąpiłam
słusznie.
Był to list w długiej, eleganckiej kopercie, zaadresowany dużym, eleganckim pismem.
Nosił stempel warszawski. Gdyby nawet koperta nie pachniała dobrymi perfumami, od
razu poznałabym, że jest to list kobiecy.
Nigdy nie byłam zazdrosna i brzydzę się tym uczuciem. Rozsądek jednak nakazywał mi
poznać niebezpieczeństwo, które mi grozi, a o którym ostrzegła mnie moja niezawodna
intuicja. Zachowując wszystkie ostrożności odkleiłam kopertę. List był krótki. Brzmiał,
jak następuje:
Mój Drogi!
Przeczytałam uważnie Twoje argumenty. Może i przekonałyby mnie, gdyby nie wchodziły
tu w grę uczucia. Przecież dlatego tu przyjechałam, dlatego szukałam Cię, że Cię
zapomnieć nie mogę.
Ja również nie chcę skandalu. Nie zależy mi na tym, by zobaczyć Ci ę za krat kami
więziennymi. Ale nie mam też ani zamiaru, ani najmniejszej ochoty wyrzekać się męża.
Być może, nie postąpiłam wówczas ładnie, opuszczając Cię bez pożegnania, ale tak,
jak Ci pisałam w pierwszym liście, skłoniły mnie do tego okoliczności niezwykłej
wagi. Wprawdzie używam teraz swego panieńskiego nazwiska, nie zmienia to jednak faktu,
że jestem Twoją żoną i że, mówiąc po prostu, popełniłeś bigamię, żeniąc się z Twoją
obecną towarzyszką. To są zbyt poważne kwestie, byśmy je mieli roztrząsać listownie.
Toteż proszę Cię, byś mnie odwiedził w hotelu. Będę na Ciebie czekała między godziną a 12 jutro rano.
Zawsze, a przynajmniej znowu Twoja B.
Przeczytałam ten list niezliczoną ilość razy. Czyż trzeba dodawać, że byłam wstrząśnięta,
że byłam nieprzytomna, że byłam zdruzgotana! W trzy lata po ślubie dowiedzieć się,
że się zostało haniebnie oszukaną, że mój mąż nie jest moim mężem, aa nie jestem
jego żoną, że człowiek, z którym mieszkałam pod jednym dachem, lada chwila może znale
ć się w więzieniu, że tylko od kaprysu jakiejś wstrętnej baby zależeć może mój dom,
moja opinia, moja pozycja towarzyska! ... To przecie straszne!
Sporo minęło czasu, zanim oprzytomniałam o tyle, że zdołałam zebrać dość uwagi, by
starannie zakleić list. Sama nie wiedziałam, co począć. W pierwszej chwili chciałam
jechać szukać Jacka i zażądać od niego tłumaczeń, potem przyszło mi do głowy, by
natychmiast spakować swoje rzeczy i przenieść się do rodziców, zostawiając resztę
na głowie ojca, wreszcie zatelefonowałam do mamy, na szczęście jednak ugryzłam się
w język i nie powiedziałam jej ani słowa o moim tragicznym odkryciu.
Ach, jakże samotnie czułam się na świecie! Nie miałam nikogo, dosłownie nikogo, przed
kim mogłabym wypłakać się teraz, do kogo mogłabym się zwrócić o radę. Żadna z moich
przyjaciółek nie potrafiłaby utrzymać języka za zębami i nazajutrz cała Warszawa
trzęsłaby się od plotek. Pozostawał Toto.
Oczywiście mogłabym mu zaufać pod każdym względem. Jest najprawdziwszym dżentelmenem.
Ale cóż on mi tu pomóc może? I tyle razy mówił mi, że nie powinniśmy się wzajemnie
obarczać naszymi troskami. Zapewne, jest to trochę egoistyczne z jego strony, ale
zupełnie słuszne. Nie, nie wspomnę mu ani słowem. Zresztą spaliłabym się ze wstydu.
Z moich dawnych dobrych przyjaciół, którzy mogliby mi poradzić, też nikogo nie było
w Warszawie. Maryś Walentynowicz malował i polował gdzieś w Kanadzie, Jerzy Zalewski
nudził się w Genewie, d'Aumerville miał właśnie urlop, a Dołęga-Mostowicz siedział
na wsi.
Cieszę się, że pani Renowicka zalicza mnie do swych dawnych przyjaciół. Dla uniknięcia
jednak wszelkich nieporozumień i sugestyj, które mogłyby się nasunąć Czytelnikowi,
zaznaczam, że przyjaźń nasza, aczkolwiek istotnie dawna, gdyż datująca się od czasu
gdy p. Hanka zaledwie ukończyła gimnazjum, miała zawsze podkład niejako braterski.
W styczniu 1938 roku istotnie bawiłem na wsi i o nieszczęściu, które spadło na dom
państwa Renowickich, dowiedziałem się znacznie później. ( Przypisek T. D. M. )
Oczywiście nie poszłam na fajf do Dubieńskich, chociaż przysłali mi nową suknię,
w której mi wyjątkowo do twarzy. Trzeba ją będzie tylko skrócić. Niewiele. O jakieś
pół palca. Mój Boże! Byłaby to pierwsza w Warszawie suknia paryska w tym karnawale.
W piątek na pewno już panie z ambasady francuskiej pokażą się w nowych modelach.
Od pewnego czasu prześladuje mnie pech.
Wreszcie postanowiłam nic nie robić i czekać na powrót Jacka. Nie wiedziałam jeszcze, czy zażądam od niego wyjaśnień. Stokroć wolałabym, by mi ich sam udzielił. Przecież
zawsze był ze mną otwarty. W ogóle nigdy nic nie miałam mu do zarzucenia. Pobraliśmy
się przecież z miłości i wiem, że do dziś dnia nie przestał mnie kochać.
Wprawdzie mama twierdzi, że Jacek mnie zaniedbuje, ale przecie jego kariera wymaga
tych ustawicznych wyjazdów, posiedzeń i misji. Wiem, że zawsze o mnie pamięta, nie
pomija żadnej sposobności, by to podkreślić. Dałabym głowę, że nie ma żadnej kochanki,
że na pewno mnie nie zdradza. I teraz nagle dowiaduję się, że przede mną miał inną
żonę!
Po długich rozważaniach doszłam do przekonania, że musi tu kryć się jakaś tajemnica
lub wręcz mistyfikacja. Jacek — z jego solidnością, z jego opinią, z jego zasadami
— i bigamia! To jest nie do pomyślenia! Pod wpływem tych refleksji uspokoiłam się
nieco. Autorka owego listu mogła być po prostu jakąś wariatką czy szantażystką. I
zresztą kiedy Jacek miałby czas się z nią ożenić? Przecież wuj go zabrał za granicę
zaraz po maturze i przez cztery lata studiów w Oksfordzie Jacek ani razu nie był
w kraju. Autorka listu nie jest żadną cudzoziemką, gdyż zbyt dobrze pisze po polsku.
Więc kiedy? ...
Im dłużej nad tym zastanawiałam się, tym byłam pewniejsza, że chodzi tu o pomyłkę
lub o mistyfikację. Byłam przekonana, że lada chwila wróci Jacek, otworzy list, roześmieje
się, wzruszy ramionami i powie mi: " Patrz, Haneczko, jaką zabawną rzecz otrzymałem!
"
Stało się jednak inaczej. Jacek wrócił o ósmej. Przywitał się ze mną ze zwykłą serdecznością,
przeprosił, że nie był na obiedzie, lecz zdawał się nie zwrócić uwagi na to, że mu
zakomunikowałam, iż również jestem bez obiadu. Miał cokolwiek zmęczony wyraz twarzy
i smutne oczy. Potem wszedł do gabinetu. Miałam wielką ochotę wejść tam za nim, lecz
rozumiałam, że należy czekać go tutaj, w salonie. Wyszedł dopiero po godzinie. Z
jego rysów nic nie można było wyczytać. Usiadł przy mnie, a gdy dotknął ręką mojej,
zrobił to ze zwykłym spokojem. Udając zupełną swobodę zapytałam bez nacisku:
— Czy czytałeś już listy? ? — Tak — skinął głową. — Nic ważnego. Ludka za tydzień
wyjeżdża do Algieru, a ambasador przesyła dla ciebie ukłony.
Serce ścisnęło mi się w piersi. Starając się panować nad sobą, by głos mi nie zadrżał,
zauważyłam:
— Zdawało mi się, , że otrzymałeś jakąś przykrą wiadomość, która cię zmartwiła. .
. Spojrzałam mu wprost w oczy, a on uśmiechnął się z tak szczerym zdziwieniem, że
aż nie wierzyłam sama sobie. Nie darmo mówią, że Jacek jest urodzonym dyplomatą.
Gdyby mnie zdradzał, jestem przekonana, że nigdy bym tego poznać po nim nie umiała.
Jak on potrafi się maskować.
— Wprost przeciwnie — odpowiedział. — Raczej mam dobrą. Mianowicie w poselstwie bułgarskim
odwołano obiad i będę mógł cały wieczór spędzić z tobą.
Nie był to wieczór miły, chociaż Jacek robił wszystko, by mi sprawić przyjemność.
Świadomość, że między nami legła jego straszna tajemnica, nie opuszcza