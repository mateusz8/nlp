tłum. Bronisława Ostrowska



O mroku leśny, kędy miała przyjść moja kochanka — jakoż stąd poszła — mów! — Równiami… Równie senne, dokąd poszła moja kochanka? Wybrzeżem.

Rzeko jasna, która widziałaś ją! Powiedz, zali odeszła daleko? Rzuciła mnie dla drogi… Drogo polna, zali ją widzisz jeszcze? Zostawiła mnie dla gościńca.

Gościńcze biały, bity gościńcze grodny! Wyznaj, gdzieś zawiódł ją? — W złotą ulicę miasta. — Ulico, czy dotykasz jeszcze jej bosych stóp? Weszła do królewskiego zamku.

O zamku! O świetności świata! Powróć mi ją! — Patrz! Ma kręgi złociste na piersiach, klejnoty kosztowne we włosach… sto pereł w podłuż bioder… dwie ręce wokół szyi…

Z piosenek Bilitis




