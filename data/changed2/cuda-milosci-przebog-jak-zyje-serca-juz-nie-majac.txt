


Przebóg! Jak żyję, serca już nie mając?
  Nie żyjąc, jako ogień w sobie czuję?
  Jeśli tym ogniem sam się w sobie psuję,
  Czemuż go pieszczę, tak się w nim kochając?

Jak w płaczu żyję, wśród ognia pałając?
  Czemu wysuszyć ogniem nie próbuję
  Płaczu? Czemu tak z ogniem postępuję,
  Że go nie gaszę, w płaczu opływając?

Ponieważ wszytkie w oczach u dziewczyny
  Pociechy, czemuż muszę od nich stronić?
  Czemuż zaś na te narażam się oczy?

Cuda te czyni miłość, jej to czyny,
  Którym kto by chciał rozumem się bronić,
  Tym prędzej w sidło z rozumem swym wskoczy.




