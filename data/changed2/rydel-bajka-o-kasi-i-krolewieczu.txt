




I

Nie miała Kasieńka ojca ani matki,
Ino miała oczy jako dwa bławatki,
Usta jak dwie wiśnie, liczka jak dwie zorze,
I na służbie była Kasia we królewskim dworze.
    Oj Kasiu, Kasieńko!

I musiała w zimie od samego rana
Rąbać kłody drzewa na drobne polana,
I myślała sobie: «Jak zrąbię te kłody,
Któż przy ogniu się ogrzeje? Ten królewicz młody…»
    Oj Kasiu, Kasieńko!

I musiała latem w gorące południe
Iść po jasną wodę z konwiami pod studnię,
I myślała sobie: «Jak naniosę wody,
Któż się to w niej będzie kąpał? Ten królewicz młody…»
    Oj Kasiu, Kasieńko!

I co noc musiała szorować na czysto
Szczerozłote schody, podłogę srebrzystą,
I myślała sobie: «Jak wymyję schody,
Któż to po nich będzie chodził? Ten królewicz młody…»
    Oj Kasiu, Kasieńko!

— Gdy na łowy jechał z dworskimi i z psiarnią,
Wychodziła Kasia na strych nad piekarnią.
Wyglądała za nim dymnikiem ze strychu,
Płakać się jej czegoś chciało — po cichu, po cichu —
    Oj Kasiu, Kasieńko!



II

Cóż na to powie pan kucharz
Iż ty go, Kasiu, nie słuchasz?
    Posłał cię co żywo
    Do lochu po piwo,
A ty go, Kasiu, nie słuchasz.

Uszła przez ciemną drewutnię,
Bo coś ją gnało okrutnie
    W te gaje, dąbrowy
    I w bór ten sosnowy —
Tak ją coś gnało okrutnie!

Czy po stokrocie, po dzwonki
Biegniesz, Kasieńko, na łąki?
    Oj dzwonki, stokrocie
    Nie tobie sierocie —
Nie biegnij, Kasiu, na łąki!

Czy na poziomki, maliny
Idziesz do leśnej gęstwiny?
    Maliny tam w borze
    Nie dla cię, nieboże —
Nie chodź do leśnej gęstwiny.

Co jej tam kwiatki, jagody!
Ino królewicz ten młody!
    W te gaje, dąbrowy,
    W bór ciemny na łowy
Jedzie królewicz ten młody.

Jemu korona ze złota,
A tobie, Kasiu, robota,
    Nie takiej sierocie
    Królewicz we złocie
— Tobie, Kasieńko, robota!

Dźwigaj ty wodę i drewno,
Jemu się żenić z królewną.
    Na nic twa uroda,
    I łez twoich szkoda —
Żebyś ty była królewną!…



III

Huczą trąby po lesie,
Rozgłos wiatrem się niesie
    Na cztery świata strony.
Jedzie królewicz, jedzie,
Przed panami na przedzie,
    A konik pod nim wrony.

Migło mu się przez zieleń,
A on myślał, że jeleń:
    Śmignęła prędka strzała…
Trafił Kasię w pierś lewą
I upadła pod drzewo,
    Krwią się ciepłą zalała.

— «Com ja zrobił! Niech zginę
    Za tę biedną dziewczynę!
    Biegajcie w mig dworzany
I przywieźcie ze dwora
Najstarszego doktora.
    Bo krew uchodzi z rany».

— «Szkoda dla mnie doktora:
Jestem Kaśka ze dwora!
    Ino tego się boję,
Co pan kucharz mi powie,
Kiedy o tym się dowie…
    Dostanę ja za swoje!»

— «Nie bój się ty nikogo,
Ino powiedz, niebogo,
    Czy bardzo boli rana?
Takaś blada jak chusta,
Takie sine masz usta,
    Kasieńko ty, kochana!»

— «Troszkę boli, nic prawie…
Lecz nie klękaj na trawie,
    Mój królewiczu młody,
Bo tu pełno krwi świeżej,
A ty w złotej odzieży,
    Narobisz sobie szkody».

— «Niech tam odzież ubroczę,
Milsze mi twe warkocze
    Niźli korona złota —
Niech się odzież ubroczy,
Milsze mi są twe oczy
    Niż dech mego żywota.

Za łzy twoje i męki
Naści pierścień z mej ręki:
    Turcy mi go przysłali —
Za krew twoją rumianą
Niechże ci się dostaną
    Cztery sznury korali».

— «Jam nie skarbów łakoma,
Daj się objąć rękoma,
    Uczyńże mi tę wolę:
Pókim żywa, nie żałuj,
Ino całuj mnie, całuj,
    Królewiczu sokole!»




