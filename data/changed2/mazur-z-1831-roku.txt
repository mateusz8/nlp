
Naród polski sławny, mężny, śmiały!
A młodzież nasza dzielna, w polu zwycięstwa chwały.
    Huk armat, szczęk pałaszy,
    Brodaczów wnet odstraszy,
    Hej naprzód! w Imię Boże,
    Bóg nam dopomoże.

Nieraz Polak walczył, płoszył, gromił,
Lecz na obce nigdy w świecie on się nie łakomił.
  Poniszczyć wrogów roty,
  To polskich synów cnoty,
  Hej naprzód! — itd.

Dalej bracia! walczmy, dzielnie, śmiało!
Nasz orzeł skończy walkę dla narodu z chwałą.
    Tnie chwacko tęgo kosa,
    Nią wrogom utrzem nosa,
    Hej naprzód! — itd.

Hej rodacy dalej! hura! hura!
Na dumnych wrogach naszych niechaj zadrży skóra.
    Nic nam car z Paszkiewiczem
    A pogróżki dla nas niczem,
    Hej naprzód! — itd.

Dalej bracia żwawo idźmy w Litwę,
Na śmierć lub zwycięstwo, stoczmy z carem bitwę.
    W pień wrogów wytępimy,
    Na miazgę w proch zetrzemy,
    Hej naprzód! — itd.




