Jan Lemański

Polonez



Jakaż jest najmilsza teza
W naszych win i kar nawale?
Tany, tany, bale, bale…
Więc zatańczmy poloneza.

Hej panowie, kto niestary!
Nim kar i win nawał minie,
Dalej, dalej ku dziewczynie,
Stajmy w pary, w pary, w pary!

Grają skrzypce, basy, flety,
Bębny, trąby i oboje.
Hej, za swoją łap dziewoję
I rób… i rób… piruety!

Kto za życiem życia szuka,
Znajdzie co? — Złamany szeląg.
Kiep ten, co się życia przeląkł,
Do kaduka, do kaduka!

Już nieboszczyk twierdzi Homer
(Niech mu ziemia będzie lekką):
Ze szczęśliwszy jest daleko
Żywy pies, niż bóg, co pomerł.

Z poumarłych już nie wskrzesa,
Czyj raz trup przysypią proszkiem:
Zgnije, chociaż byłby bożkiem,
Z nazwą Ach… Ach… Achillesa.

Od frasunków serce wygój!
Śmiało stań na życia szaniec!
Patrz, dziewczyna woła w taniec,
Tańcz więc, hasaj i podryguj!

W folijałach, w księgach szpera,
W ascetyzmach ślęczy; kiśnie,
A tymczasem czas mu zżera
Lica-róże, usta-wiśnie.

Nauczony ale starczy,
Na dziewczęta patrzy z dala.
Trala… lala… trala… lala…
Choćby chciał, lecz sił nie starczy.

Ubił, ubił żądzom tamę
I tryb życia wiódł niewinny,
Aż mu inny, inny, inny,
Ukochaną porwał damę.

Hej więc, póki służy krasa,
Prze… hasuj, prze… hasuj życie,
I nie żałuj przy kobiecie…
Pięt nie żałuj, ni obcasa!

Chwytaj, co ci dola winna!
I w tan, i w tan staj miłośnie.
Dam nie żałuj: patrz, jak rośnie
Coraz inna, inna, inna!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/lemanski-polonez.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Utwór powstał w ramach "Planu współpracy z Polonią i Polakami za granicą w 2014 roku" realizowanego za pośrednictwem MSZ w roku 2014. Zezwala się na dowolne wykorzystanie utworu, pod warunkiem zachowania ww. informacji, w tym informacji o stosowanej licencji, o posiadaczach praw oraz o "Planie współpracy z Polonią i Polakami za granicą w 2014 r.".

Opracowanie redakcyjne i przypisy: Paulina Choromańska, Paulina Dubielecka, Katarzyna Dug, Aneta Rawska.
