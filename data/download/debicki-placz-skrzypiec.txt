Zdzisław Dębicki

Płacz skrzypiec



Słychać płacz skrzypiec, żałosny, żałosny,
Jak łzy, co z oczu ukochanych płyną,
Jak łzy po dawno minionych dniach wiosny,
Jak łzy nad smutną złotych snów ruiną…

Słychać płacz skrzypiec… daleko gdzieś kona
Wśród brzóz żałobnie rozchwianych warkoczy…
Błyszczy na niebie srebrnych gwiazd korona,
Mgły się rozsnuły po wodnej roztoczy…

Słychać płacz skrzypiec… z sianożęć woń płynie,
Kwiaty zemdlone w białych rosach stoją…
Skrzypce gdzieś łkają o cichej godzinie,
A smutek falą w duszę spływa moją…

Słychać płacz skrzypiec — daleki, daleki…
Dziwna tęsknica bierze mnie w ramiona — —
Bywaj mi zdrowa, dziewczyno, na wieki!
Płacz skrzypiec cichnie, urywa się, kona…




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/debicki-placz-skrzypiec/.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Tadeusz Boy-Żeleński, Emanuel Modrzejewski, Emilia Radlak, Aneta Rawska, Aleksandra Sekuła.
