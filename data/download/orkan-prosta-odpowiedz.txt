Władysław Orkan

Prosta odpowiedź



Jakiż cię, duszo, jaki świat
    Na mojej stawił drodze,
Że już od wczesnych życia lat
    Do dziś dnia z tobą chodzę?

Czyś się zrodziła z morskiej fali,
    Z uścisku wodnych ramion,
Że tyle w tobie głębi, dali
    I nieuchwytnych znamion?

Czyś szumem ku mnie wyszła z boru
    W cichym letnim wieczorze,
Że tyle w tobie rozhoworu,
    Co szeptów leśnych w borze?

Czyś z melodyi ziemskich wstała,
    Z powietrznych jakichś dźwięków,
Żeś mi się z pieśnią rozebrzmiała
    W muzykę skarg i jęków?

Czy cię wiatr przywiał z ciemnych dali,
    Spowitą w ciche płacze,
Że się coś w tobie wiecznie żali
    I skarży, i kołacze?…

«Ni ja zrodzona w obcej stronie,
    Ni z cichych snów księżyca,
Ni mnie wydały morskie tonie,
    Ni zorza bladolica!

Ni mnie z nieznanych dali z sobą
    Powietrzna fala niosła!
Jenom ja życiem razem z tobą
    Tu, na tej ziemi wzrosła…

Wykołysał mnie smutek niewieści
    I płacz bezdomnej dziatwy,
A tak miłośnie fala nie pieści
    Tonącej w głębi tratwy!

I bliźnia siostra moja Niedola
    W kołysce ze mną spała —
To nas zaraza, wiejąc od pola,
    Obie wykołysała…

Siostra poczęła siadywać wcześnie
    Na pokolenia grobie —
Jam ulatała, zaklęta we śnie,
    A wiater wiał ku tobie…

Czym urodzona z pogardy tronów,
    Co dziatwę na grób wpędza —
Nie wiem… Mym ojcem ból milionów,
    A matką wieczna nędza…»




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/orkan-prosta-odpowiedz/.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Tadeusz Boy-Żeleński, Wojciech Kotwica, Emanuel Modrzejewski, Aneta Rawska, Aleksandra Sekuła.
