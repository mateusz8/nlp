Otto zur Linde

Dusza moja tęsknicą
tłum. Stefan Napierski



Dusza moja tęsknicą,
W mrokach nocy blask,
Przytłumiony oddalą
Ptaka senny wrzask.

Skrzydło ptaka olbrzymie
Widne gwiazdy ćmi —
Zna noce świętojańskie
Dusza, i ciemne dni.

Dusza moja na czółnie
Księżycowym wśród mórz
Widzi stoki powietrzne
Odbitych wzgórz.

Płyną wygięte skały
Ku duszyczce, ku małej,
Trzepota się w tęsknicy
Żagielek biały.

Moja dusza, ów żagiel
Na wietrze w skos,
Leciutko się przechyla,
Rozpuszcza włos.

Ach, ciężką kotwicą
Zapada w muł,
Bezdenna głębina
Łamie ją wpół.

Na srebrnych stopach biegnie
Ku mogile duszyczka, w świat
Na groby opadło giezłeczko,
Żal na murawę padł.

Wody spłynęły z grobli,
Zmętniały gwiazdy i dnie —
Czy jeszcze trzeba nam żagli,
Moja duszo, kto to wie?




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/dusza-moja-tesknica.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Liryka niemiecka, tłum. Stefan Napierski, Bibljoteka Kameny, Lublin 1936

Publikacja  zrealizowana  w  ramach  projektu  Wolne  Lektury  (http://wolnelektury.pl).  Reprodukcja  cyfrowa  wykonana  przez  Bibliotekę  Śląską  z  egzemplarza  pochodzącego  ze  zbiorów  BŚ.

Opracowanie redakcyjne i przypisy: Dorota Kowalska, Michał Król, Marta Niedziałkowska.
