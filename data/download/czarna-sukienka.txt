Konstanty Gaszyński

Czarna sukienka



Schowaj, matko, suknie moje,
Perły, wieńce z róż,
Jasne szaty, świetne stroje,
Nie dla mnie to już.

    Kiedyś jam kwiaty, stroje lubiła,
    Gdy nam nadziei wytryskał zdrój;
    Lecz gdy do grobu Polska zstąpiła
    Jeden mi tylko pozostał strój:
    Czarna sukienka.

Narodowe nucąc śpiewki,
Widząc szczęścia świt,
Kiedym szyła chorągiewki
Dla ułańskich dzid,

    Wtenczas mnie kryła szata godowa,
    Lecz gdy wśród boju zginął brat mój,
    Kulą przeszyty na polach Grochowa,
    Jeden mi tylko przystoi strój:
    Czarna sukienka,

Gdy kochanek w sprawie bratniej
Mściwą niosąc broń,
Przy rozstaniu raz ostatni
Moją ścisnął dłoń,

    Wtenczas, choć smutna, lubiłam stroje,
    Lecz gdy się krwawy zakończył bój,
    A on gdzieś poszedł w strony nieswoje,
    Jeden mi tylko przystoi strój:
    Czarna sukienka.

Gdy liść Igań, Wawru kwiaty
Dał nam zerwać los,
Brałam perły, drogie szaty
I trefiłam włos;

    Lecz gdy nas zdrady wrogom sprzedały,
    Gdy zaległ Polskę najeźdźców rój,
    Gdy w pętach jęczy naród nasz cały,
    Jeden mi tylko przystoi strój:
    Czarna sukienka.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/czarna-sukienka.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Wybór pieśni narodowych w którym się znajdują dumki, arye, marsze, krakowiaki, mazury, pieśni patryotyczne, wojenne, historyczne itd., zebr. J. Chociszewski, Poznań 1882

Publikacja  zrealizowana  w  ramach projektu Wolne Lektury  (http://wolnelektury.pl).  Reprodukcja  cyfrowa wykonana przez  Bibliotekę Narodową z egzemplarza  pochodzącego  ze zbiorów BN.

Opracowanie redakcyjne i przypisy: Dorota Kowalska, Marta Niedziałkowska, Aneta Rawska, Roksana Trojak.
