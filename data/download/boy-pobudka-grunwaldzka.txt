Tadeusz Boy-Żeleński

Pobudka grunwaldzka
ułożona na obchód przez Stow. STRAŻ POLSKA oraz ZWIĄZEK TURYSTYCZNY



Nuta: Nasz pan cysarz we Widniu stoi.

Król Jagiełło pod Grunwald wali
Z nim rycerze duzi i mali
    Wszystkie gniazda sokole
    Z panem Turskim na czole
Kto ma tylko *strój ćwiczebny*, rusza dziś w pole.

«Hej, Witołdzie, ślusuj sam bracie!
Czas już urwać łeb tej hakacie
    Tyś jest żołnierz morowy
    Poucinaj im głowy
Dopieroż zakwitnie w Polsce PRZEMYSŁ KRAJOWY!»

Gdzie rycerstwa zgraja okrutna
Z KORCZYŃSKIEGO namiot jest PŁÓTNA,


PŁÓTNA KORCZYŃSKIE
NA GACIE I NAMIOTY MA NA SKŁADZIE
BAZAR KRAJOWY, Rynek Główny.

    Tam Jagiełło zasiada
    Tam wojenna jest rada
I do swojej wiernej drużby tak król powiada:

«Niech przepadnie krzyżacka buta!
I ołówki pruskie Hardtmutha!
    Gdzie bojowy wre zamęt
    Gdzie gwar srogi i lament
Me rozkazy KARMAŃSKIEGO niesie ATRAMENT!


PIÓRA DO NAPEŁNIANIA
NIEZBĘDNE NA PLACU BOJOWYM
poleca
FABRYKA ATRAMENTU KARMAŃSKIEGO
obecnie G. Gorski, Kraków-Zwierzyniec.

Naostrzyć mi miecze jak brzytwy


BRZYTWY i MIECZE przyjmuje do ostrzenia
i uskutecznia takowe w przeciągu 24 godzin
L. KNAPIŃSKI, Św. Krzyża 7.

«I ruszajcie śmiało do bitwy
    Chociaż który z was twarze
    We krwi własnej umaże
DOBROWOLSKI nam dostarczy gratis BANDAŻE.


DOBROWOLSKI — PODGÓRZE
poleca znakomite
PASKI PRZEPUKLINOWE «WITOŁD».

«A gdy skończym z hordą przebrzydłą
Podajcie mi z firmą „TLEN” MYDŁO!
    Ręce wszak obmyć muszę
    Po tej krzyżackiej jusze
PUDREM HAYA twarz spoconą niechaj osuszę!


PUDER HAYA
DLA DZIECI, SOKOŁÓW I RYCERSTWA
poleca
Szymon Hay, aptekarz, c. k. dostawca dworu.
TAMŻE NIEZRÓWNANE
SPECYALNOŚCI GUMOWE
ZE ZNAKIEM OCHRONNYM
«KONIEC DYNASTYI».

«Gdy już trupem pole zaścielem
Zasiędziemy z wielkiem weselem
    Będziem jedli bez przerwy
    ŚLIŻYŃSKIEGO KONSERWY
A tymczasem sępom, krukom idźcie na żer wy!


GULASZ «JAGIELLOŃSKI» W PUSZKACH
poleca
fabryka konserw ŚLIŻYŃSKIEGO.

«Zaś po wojnie, Bogu ślub czynię
Ufundować zacną świątynię,
    Wdzięczność naszą okażem
    Ponad wielkim ołtarzem
W cenie kosztów ŻELEŃSKIEGO pięknym WITRAŻEM».


WITRAŻE DZIĘKCZYNNE
DLA PP. ZWYCIĘZCÓW
*wykonuje po cenie kosztu*
KRAKOWSKI ZAKŁAD WITRAŻÓW
S. G. ŻELEŃSKI, SWOBODA 2.

Skończyły się wreszcie gonitwy
I ośmiogodzinny dzień bitwy:
    Szczęśliwie się powiodło
    Pod MAKOWSKIEGO SIODŁO
Nasza wiara przytroczyła te zgraję podłą.


SIODŁA «GRUNWALDZKIE»
Z KÓŁECZKAMI NA JEŃCÓW
POLECA
Makowski, Kraków, Floryańska 6.

Wraca do dom wojska huf mężny
Każdy ma swój BILET OKRĘŻNY
    Wiwat armia siarczysta
    Wiwat ziemia ojczysta
I niech żyje król Jagiełło, polski turysta!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/boy-pobudka-grunwaldzka.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Tadeusz  Boy-Żeleński,  Gdy się człowiek robi starszy... wierszyków porcya czwarta, nakł. autora, wyd. G. Gebethner i Sp. Kraków; Gebethener i Wolff, Warszawa 1911

Publikacja  zrealizowana  w  ramach  projektu  Wolne  Lektury  (http://wolnelektury.pl).  Reprodukcja  cyfrowa  wykonana  przez  Bibliotekę Narodową z egzemplarza  pochodzącego  ze  zbiorów BN.

Opracowanie redakcyjne i przypisy: Dorota Kowalska, Marta Niedziałkowska.
