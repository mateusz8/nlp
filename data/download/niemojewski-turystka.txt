Andrzej Niemojewski

Turystka



Śród huku i świstu przy oknie zwieszona
    Młodziutka turystka przystaje,
O szybę opiera swe wiotkie ramiona —
Zaduma na czole, westchnienie śród łona
    A oczy — dwie głębie, dwa raje!

«Ach, pani, mgła siwa widnokrąg powleka,
    Myśl płocha grę marzeń poczyna,
Pogwarzmy! Bieg zbliża z człowiekiem człowieka…
Daleko podążasz? Przybywasz z daleka?
    Gdzie kraj twój, ziomkowie, rodzina?

Mów, za czym przebiegasz świat z końca do końca
    Śród życia złudnego poranka?
Gdzie matka została? Czy łza jej paląca
Pieścideł fantazji dziewiczych nie zmąca?
    A najprzód — czy masz już kochanka…?»

Śród huku i świstu w pędzącym wagonie
    O szyby śmiech dziki potrąca.
Przede mną z mgły postać, purpurą twarz płonie,
Namiętność z brwi strzela, faluje na łonie,
    A oczy — to czarne dwa słońca!

Śród huku i świstu grzmią dołem koliska,
    Świat w mglistej roztapia się dali…
Już oddech gorący w twarz powiał mi z bliska,
Śród huku i świstu dłoń rękę mą ściska,
    Na ustach szał mowy się pali:

«Daj ramię!… Ty pytasz gdzie matka, rodacy?
    Ty pytasz gdzie świta cel drogi?
Poeto!… Leć ze mną, pomkniemy jak ptacy!
W mej willi chleb z solą już czeka na tacy
    A rozkosz umai nam progi…

W mej willi tam szumią pieniste puchary,
    Tajemną muzyką brzmią drzewa,
Powoje oplotły wysmukłe filary —
Na puchach kwiecistych pod cieniem kotary
    Sen-demon skrzydłami żar zwiewa…

Codziennie tłum służby tka nowe mi szaty,
    Tłum wierny śród dymu i potu,
Codziennie do uczty w wian splata mi kwiaty,
Codziennie po skarby w podziemne mknie światy
    Śród dymu, śród młotów łoskotu…

Daj rękę! Uśniemy w upojeń godzinie
    O jutra nie dbając zagadkę…
Gdzie kraj mój? Tam kraj mój, gdzie złota nurt płynie —
Rodzina? Ja wrogów mam tylko w rodzinie —
    A matka? Zabiłam swą matkę…

Bo matką mi Przeszłość, i w trumnie już leży,
    A wieko naciska ma stopa!
O jutro ja nie dbam! W dziś tylko się wierzy
Na skrzydłach geniuszu, w żelaznej odzieży —
    Leć ze mną — — ja jestem Europa!…»




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/niemojewski-turystka/.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Tadeusz Boy-Żeleński, Karolina Kowska, Emanuel Modrzejewski, Aneta Rawska, Aleksandra Sekuła.
