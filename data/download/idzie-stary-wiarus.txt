Idzie stary wiarus



(Na nutę: Hej kolęda, kolęda)

Idzie stary wiarus do ludzi w kolędzie,
Witać nowe latko i śpiewać wam będzie.
    Słuchajcie, ludkowie!
    Na kolędę, kolędę.

Małe dziecię Jezus w stajence się rodzi,
Wszystkich wyswobodził, Polskę wyswobodzi.
    Jezus przybądź mały!
    Woła naród cały
    Na kolędę, kolędę.

Oj przyjdzie do nas niebieska dziecina
Zyska wolność Polska, Litwa, Ukraina;
    Tylko z Nim trzymajmy,
    Jemu chwałę dajmy
    Na kolędę, kolędę.

Ślicznie słońce bije na niebie wysokim,
Skrzy się śnieżek biały na polu szerokim.
    Bądź jak śnieżek biały,
    Słońce naród cały
    Na kolędę, kolędę.

Ojcze, idź do pracy, domu pilnuj, matko,
Dzieci hyc do szkoły, przyjdzie nowe latko
    Wolności, swobody,
    Jedności i zgody.
    Na kolędę, kolędę.

Żyje ojciec wielki, żyje ojciec w niebie,
Wie, że naród Polski w ostatniej potrzebie.
    Zeszle nam ratunek
    Na ciężki frasunek.
    Na kolędę, kolędę.

Wtedy to dopiero przyjdzie wiarus stary
Powinszować wszystkim wolności i wiary!
    Wykrzykniemy razem
    Gardłem i żelazem
    Hej kolęda, kolęda.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/idzie-stary-wiarus.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Wybór  pieśni narodowych w którym się znajdują dumki, arye, marsze,  krakowiaki, mazury, pieśni patryotyczne, wojenne, historyczne itd.,  zebr. J. Chociszewski, Poznań 1882

Publikacja  zrealizowana  w  ramach  projektu  Wolne  Lektury     (http://wolnelektury.pl).  Reprodukcja  cyfrowa  wykonana  przez  Bibliotekę  Narodową  z  egzemplarza  pochodzącego  ze  zbiorów  BN.

Opracowanie redakcyjne i przypisy: Józef Chociszewski, Dorota Kowalska, Marta Niedziałkowska.
