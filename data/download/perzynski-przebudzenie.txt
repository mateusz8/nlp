Włodzimierz Perzyński

Przebudzenie



Przychodzą do mnie jakieś echa
I krzeszą iskry złote w sercu…
Na snów, na jasnych snów kobiercu
Dusza do słońca się uśmiecha…
Ukołysaną, roztęsknioną,
Błękitna słodycz opromienia,
Bo czuje, że się tlą w niej, płoną,
Nowe zachwyty i pragnienia.
A zimna była już jak lód,
Już odszedł od niej pragnień głód…

Przychodzą do mnie jakieś echa…
Snują się przy mnie jakieś mary,
Śni mi się słomą kryta strzecha
Drzemiąca w cichej wiosce starej;
Śni mi się duże, letnie słońce,
Omdlałe kwiaty, senne drzewa,
Po ziemi ognie chodzą lśniące…
Tak cicho… stary sad nie śpiewa
I drzew nie chwieją się korony.
Usnął… w promieniach… rozmarzony.

Przychodzą do mnie jakieś echa
I krzeszą iskry złote w sercu…
Na snów, na jasnych snów kobiercu
Dusza do słońca się uśmiecha,
I zatapiając oczy w sobie,
Czuje, że dziwny żal ją smęci,
Bo wiosnę swą przespała w grobie
Melancholijnej niepamięci,
Bo zimna była już jak lód,
Bo odszedł od niej pragnień głód…




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/perzynski-przebudzenie/.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Tadeusz Boy-Żeleński, Karolina Kowska, Emanuel Modrzejewski, Aneta Rawska, Aleksandra Sekuła.
