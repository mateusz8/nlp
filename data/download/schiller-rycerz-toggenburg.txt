Fryderyk Schiller

Rycerz Toggenburg
tłum. Kazimierz Brodziński



„Rycerzu! Siostry niewinnej
    Wierne ci serce oddaję,
Lecz nie chciej miłości innej,
    Bo to we mnie serce kraje.
Niech moje oczy spokojne
    Ciebie spokojnym obaczą,
Te łzy ciche, nieprzystojne,
    Pojąć nie mogę, co znaczą”

Takie słysząc słowa ostre
    Z bólu ustami nie włada;
Gwałtownie uściskał siostrę
    I milczący na koń wsiada.
Śle do Helwetów krainy,
    Wnet luźny poczet ściągnięty
Jedzie w grody Palestyny,
    Na piersiach błyszczy krzyż święty.

Na czele bratnich orszaków
    Wieczystej dobił się chwały,
Zawsze kity ich szyszaków
    Pośród wrogów powiewały.
Zwalczył liczne muzułmany,
    Imię jego było trwogą,
Ale ciężkie serca rany
    Niczym się zgoić nie mogą.

Rok się już przed smutkiem chroni,
    Schronić się dłużej nie zdoła,
Już pokoju nie dogoni,
    Więc porzuca mężnych koła;
Na okręcie z podróżnymi
    Od Jopy brzegów odpływa,
Płynie do kochanej ziemi,
    Gdzie jej tchnieniem wiatr powiewa.

Przybywa przed zamek miły,
    Uderza we drzwi trzy razy,
Ale gdy się otworzyły,
    Słyszy te srogie wyrazy:
„Niebu teraz zaślubiona
    Malwina, świata się zrzekła,
Wczoraj przed ołtarz stawiona
    Zakonne szaty oblekła”.

Na to z ojcowskich podwoi
    Wychodzi w cichej rozpaczy;
Już nigdy lubych zbroi
    Ani konia nie zobaczy;
Zrzeka się chwały rycerza,
    Schodzi z grodu niepoznany,
Miasto hełmu i pancerza
    Włosianą szatą odziany.

Stawia chatkę na dolinie,
    U podnóżka owej góry,
Gdzie w czarnych świerków gęstwinie
    Bielą się klasztorne mury.
Tam czy wieczór, czy poranek,
    Ciągle patrząc na mur święty,
Siedział samotny kochanek
    Cichą nadzieją zajęty.

Tak wieczory i poranki,
    Tak przesiadywał dzień cały,
Patrzył się w okna kochanki,
    Aże szyby zabrzęczały,
Aż ujrzał lubą Malwinę,
    Aż jak anioł cicha, miła,
Poglądając na dolinę,
    Głowę z okna wychyliła.

A tak znowu pocieszony
    Szedł spokojny na posłanie,
Spał nadzieją otulony,
    Aż jutro ranek nastanie.
I tak wiele dni przeczekał,
    Tak przesiedział lat niemało,
Ani bolał, ni narzekał,
    Aże okno zabrzęczało.

Aż ujrzał lubą Malwinę,
    Aż jak anioł cicha, miła,
Poglądając na dolinę,
    Głowę z okna wychyliła.
I tak jednego poranka
    Ujrzano siedzące ciało:
Umarłe oko kochanka
    Jeszcze się w okno patrzało.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/schiller-rycerz-toggenburg.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Fryderyk Schiller, Ballady, tłum. K. Brodziński, W. Chłędowski i in., wyd. Nasza Księgarnia, Warszawa 1954.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez Fundację Nowoczesna Polska z książki udostępnionej przez Dorotę Kowalską. Wydano z finansowym wsparciem Fundacji Współpracy Polsko-Niemieckiej. Eine Publikation im Rahmen des Projektes Wolne Lektury. Die digitale Reproduktion wurde von der Stiftung Fundacja Nowoczesna Polska anhand eines Exemplars aus der Sammlung von Dorota Kowalska ausgeführt. Herausgegeben mit finanzieller Unterstützung der Stiftung für deutsch-polnische Zusammenarbeit.

Opracowanie redakcyjne i przypisy: Paulina Choromańska, Wojciech Kotwica, Paweł Kozioł.
