Fryderyk Hebbel

Utwory drobne
tłum. Stefan Napierski





Wawrzyn wokół czoła

Wawrzyn, co nigdy nie więdnie w puklach szybko blednących!
Jakiż to obraz potężny ludzkiej wielkości i mocy!



Wieczór

Każdy wieczór mnie wzrusza, jakby ostatnim był z wszystkich,
Który po walce bez końca spoczynek wieczny zwiastuje.



Sen

Wszystko nam mieni się w rozkosz, tak pięknie okrągli się życie
I nawet zgon, bowiem usnąć pocieszającą jest śmiercią.



Do człowieka

Ostrej nie pragnij źrenicy, albowiem, kiedy umarłych
W ziemi dojrzysz nareszcie, kwiatów oglądać nie będziesz!



Zagadki Boga

Dzieci, te Boga zagadki, rozwiązać je trudniej niż wszystkie,
To się miłości udaje, gdy sama sobą owładnie.



Sen jako prorok

Co się wydarzy tobie, skąd miałby sen to zwiastować?
Co uczynisz, to raczej senne rojenie wywróży.



Poezja form

Co już w kształtach spoczywa, to nie sobie przypisuj:
W instrumencie skończonym i dzieci obudzą brzmienie.



Przed płótnem Rembrandta

Srogie, olbrzymie rysy, wybuchające z ciemności,
Jakby nagle noc sama przemówiła obliczem.



Obrona poezji

Z luster lustro klecicie? Tedy czemu z obrazów
Wiersze wasze? Sam w sobie każdy wiersz jest obrazem!



Do tragika

Chwyć człowieka, tragedio, w owej wyniosłej godzinie,
Gdy go ziemia odtrąca, bowiem zapada się w gwiazdy,
Gdy prawo, przez które istnieje, po zmaganiu potężnym
Wyższemu wreszcie ustąpi, które włada światami;
Wszakże punkt owy uchwyć, gdy jeszcze się obaj zmagają,
By przypominał motyla, co się z poczwarki wykrada.



Ku pamięci

Bóstwom dziękuj, człowieku, gdy to, o coś walczył porankiem
Na życie własne i śmierć, nie zmiażdży ciebie z wieczora.



Życzenie daremne

Niewybaczalne jest jedno: nie potęguje się życie,
Że się chwila najwyższa zazwyczaj w drobniejsze umniejsza.
Są, co pomrą z radości, czemu nie wszyscy? Piękniejszych
Nie odnajdziesz płomieni, by nas odmłodzić, naturo!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/utwory-drobne.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Liryka niemiecka, tłum. Stefan Napierski, Bibljoteka Kameny, Lublin 1936

Publikacja  zrealizowana  w  ramach  projektu  Wolne  Lektury  (http://wolnelektury.pl).  Reprodukcja  cyfrowa  wykonana  przez  Bibliotekę  Śląską  z  egzemplarza  pochodzącego  ze  zbiorów  BŚ.

Opracowanie redakcyjne i przypisy: Paulina Choromańska, Dorota Kowalska, Michał Król, Marta Niedziałkowska.
