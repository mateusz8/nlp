Władysław Bukowiński

Przy księżycu



Już lazury zapałały
    Gwiazd tysiącem,
Tonie świat uśpiony cały
    W mroku mgle,
Srebrny płomień z światłem drżącem
W me okienko księżyc śle.

Gdy wszedł gość ten promienisty
    W progi moje,
Wnet umilkły wichru świsty,
    Płacz i jęk…
Przyniósł z sobą marzeń roje,
Złotych snów i wspomnień pęk.

Przyniósł z sobą zapomnienie
    Wiecznej troski,
Innych światów ciche tchnienie,
    Innych pól,
Gdzie panuje spokój boski,
Gdzie już wszelki zanikł ból.

W srebrną ubrał mnie koronę
    Przez okienko…
Wyciągałem w jego stronę
    Drżącą dłoń
I mówiłem cicho, miękko,
Pieszczotliwym głosem doń:

«Witaj, witaj, gościu miły,
    Druhu stary!
Czemuś blady, jak z mogiły
    Duchów rój?
Jak grobowce, zimne mary,
Czemuś blady, druhu mój?

«Nie pojmuję twych promieni
    Cichej mowy…
Czy ci tęskno tam w przestrzeni,
    Że twój wzrok
Taki smutny i surowy?
Czy cię straszy ziemi mrok?

«Czy uderza o twe uszy
    Skarga smętna?
Czy przemawia do twej duszy
    Nędzy głos?
Czyś usłyszał bólu tętna?
Czy cię wzrusza ludzki los?»

Lecz księżyca tarcza blada
    W przestrzeń płynie
I milczeniem odpowiada,
    Słów jej żal…
W dal żegluje po równinie
Lazurowej, w mglistą dal…




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/bukowinski-przy-ksiezycu.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Utwór powstał w ramach "Planu współpracy z Polonią i Polakami za granicą w 2014 roku" realizowanego za pośrednictwem MSZ w roku 2014. Zezwala się na dowolne wykorzystanie utworu, pod warunkiem zachowania ww. informacji, w tym informacji o stosowanej licencji, o posiadaczach praw oraz o "Planie współpracy z Polonią i Polakami za granicą w 2014 r.".

Opracowanie redakcyjne i przypisy: Paulina Choromańska, Katarzyna Duga, Aneta Rawska, Agnieszka Żak.
