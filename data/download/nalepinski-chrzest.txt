Tadeusz Nalepiński

Chrzest
(fragment)



Witaj mi, królu — popioły cię garną,
    skorupa pleśni zgryzła twoje lice —
wypełzły chwasty nad pustką cmentarną,
    gdzie pogrzebane twoje tajemnice —
ale ty żyjesz!… Tyś jest pieśnią czarną,
    zaklętą w wieczny mrok — i w błyskawice…
Tyś spętan — królu?… ty — zniszczenia tytan?
Lecz ja cię wskrzeszę… Królu! bądź powitan!…

Bom ja cię widział w przepychu szkarłatów,
    gdyś dzień narodzin ognia szałem święcił,
bom widział łoże gorejących kwiatów,
    na którym czas twój śmiertelny cię smęcił —
boś ty najokrutniejszym był wśród katów,
    i krwi purpurą tyś mi się spamięcił —
jednym westchnieniem tyś ziemię kolebał…
Jam ciebie znał — o królu — jam się nie bał…

Byłeś — nim w walce przedświtów z pomroką
    tysiącem gwiazd rozpękło niebios morze —
pod pierwszej chmury wczajony powłoką
    ważyłeś zbrodnią brzemienne przestworze —
gdy kłęby mroków rozwidniło Oko
    słońca i życia — na zjawienie boże
dałeś odpowiedź. Lecz w pianie chaosu
świat rozwiał nawet echo twego głosu…

W zaraniu światów, z oceanów piany
    sypnąłeś srebrną strugę nam na strawę.
Bóg niezgłębionych wód — ty, król spętany,
    ze łzawych pereł dałeś nam zabawę;
a kto te perły schwycił — wrósł w kajdany,
    a kto te perły wdział — pogrzebał sławę,
kto nimi błyszczał — miał już wroga blisko,
i był ten dar twój — jak urągowisko…

Klejnot najdroższy kryło twoje wnętrze:
    fal srebro żywe, huraganu tańce
i burz bezkresnych hymny przenajświętsze —
    one cię strzegły jako zbrojne szańce.
Ale był wyłom w jednym szańców piętrze —
    tyś dłonią mściwą imał przezeń brańce.
A gdy znikali na dnie twych topieli,
świat żegnał lot ich — jak mewy Anhelli…

Twoje królestwo!… o możny, opowiedz
    o zgasłych światów złowróżbnej zieleni —
gdzie tron twój wzniesion — królewski grobowiec,
    gdzie wnęk uroczysk całunem się mieni,
gdzie duchów ciżba, jako stada owiec,
    do twej mądrości przypada strumieni —
gdzie ty — pogrzebion — król zniszczenia drzemiesz,
w mogilną ziemię zaorawszy lemiesz…

Żeś ty jest nasz — ty rycerz i kołodziej —
    nie wie dziś nikt — bo klątwa wzrok nam ciemni.
Przesmutne kwiaty ziemia nasza rodzi,
    bo wie, że Naród — dziedzice bezziemni…
Z potępień mroków zemstę czerpią młodzi,
    przekleństwo wieków dusze nam nikczemni —
przekleństwo wkoło… Przebóg!… obłąkanie?…
Słyszysz modlitwę: niech się wola stanie…

To starców głos. Zygmuntów dzwon mu wtórzy
    i kładnie pasy dartymi na błonie —
a gdy rozjęknie — w piersiach cud się wróży,
    a gdy rozpęknie — rwą orły, pogonie,
a gdy zamilknie — krew się ogniem burzy,
    i chodzi Polak w cierniowej koronie…
Ty wtedy milczysz — królu cieniowładny?
Żadnego echa i pociechy żadnej?…

A możeś zaniku nie widział ty swego,
    jako cię naród Wawelem zaszczyca?
jako cegiełki najlichszej tam strzegą,
    jak nieskruszoną ta polska Kruszwica…
Może ty nie znasz… słuchaj — kroki biegą —
    widzisz tę postać?… spójrz — w blasku księżyca
na Wawel wschodzi, jako anioł Pański —
ty nie znasz Swego?… nie wiesz kto Wyspiański?…

Żeś ty jest nasz — jak na tym Akropolu
    Zygmunta dzwon, żeś jest jako to serce,
co hen spoczywa pod Kopcem na polu,
    żeś jest w sztandarach, co dzierżą wydzierce,
żeś jest w najmniejszej kropli tego bolu
    co dławi pierś, żeś ty miecz na oszczerce —
sto lat — o królu — sto lat wierzy dusza —
sto lat płomienną żądzę w żar wysusza…

Opowiedz, królu!… Tatry pieśnią wieją —
    powieści twej zawtórzy potok szmerem,
nad zrębem turni, nad smereków knieją
    wznieś mężną dłoń i warknij nowym sterem…
słyszysz?… zastępy pohańców się śmieją,
    żeś wielkoludem, a nie bohaterem —
hej, korowodzą w uroczysku tańce —
słyszysz!… wstań, królu — zgon nieś na pohańce!

Opowiedz, królu!… Na niwy dostatnie,
    kędy się jarzą złote łany pszenne,
powieści twej popłynie słowo bratnie,
    przesączy glebę — owocne — nasienne…
Wszakże na słowo — na Słowo ostatnie
    czekają ludy, rozpaczą brzemienne!…
Gdy rzekniesz — wojskiem wykłosi się pole —
gdy skiniesz — Naród spełni twoją wolę…

O rzeknij, królu!… bądź Zygmuntów głosem,
    któremu lenne serce hołd oddaje —
rozdmuchaj iskry tlejące pod stosem
    i w nawałnicę wspień leśne ruczaje —
Alboli tak: daj znak, żeś nie Pathosem,
    i że nie czcimy cię jak złudną Maję —
byśmy ujrzeli, jak przyłbicę zdzierasz —
byśmy poznali, żeś król — a nie miraż!…

Milczysz?… ja ciebie wskrzeszę — o, ty władny,
    śmiertelnym truchłem zbielę twoją postać —
bo oto w ręku mam kłębek Ariadny
    i nić mi wskaże, jak mam ciebie dostać,
bo oto zemsty nie ulęknę żadnej
    i prawdą nową wiecznie będę chłostać —

… królu!… ja znam twoje Imię!…




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/nalepinski-chrzest/.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Tadeusz Boy-Żeleński, Emanuel Modrzejewski, Aneta Rawska, Aleksandra Sekuła.
