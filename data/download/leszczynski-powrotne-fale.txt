Edward Leszczyński

Powrotne fale



Pod te kamienne domu progi,
pod dwór ten wiejski, ogród ten,
przychodzi morze mej młodości,
przychodzą fale dawnych scen.

Skróś tego morza w czas daleki
— zda się — me serce w głąb upadło,
jak głaz w przepaściach cicho leży,
a jeszcze toni drży zwierciadło —

I pod kamienne domu progi,
pod dwór ten wiejski, ogród ten,
z poszumem morza idą kręgi —
wspomnienia, fale dawnych scen.

Idą i szumią, szemrzą, grają
stłumionym chórem pieśń zawodną:
śpiewają życie me stracone,
śpiewają wiosnę sił urodną.

Na brzegu stoję — łowię głosy
znajome mi, znajome.
Czuję, że znowu wszystko żyje
co się przeżyło raz — znikome.

Serce me, co już legło głazem
w otchłani zapomnianej,
znów bije w piersi, w krwi mej dzwoni
swój śpiew niewyśpiewany:

— Bierz w oczy z ócz młodości czar,
rozkoszą drżyj, omdlewaj!
znaj smętek chwil, zawrotny szał,
— zapomnij! — kochaj! — śpiewaj!

Nie żądaj nic, nie stwarzaj nic
dla trwałych spełnień celu!
przez łzy i śmiech muzykę słysz
w twym smętku i weselu!

Za tobą świat, za tobą czas —
jedyne to godziny —
zadźwięczy śpiew — zatętni krew —
wybraniec ty jedyny!

— Znajomych tonów słucham — płonę —
palący ból mię budzi.
Serce me, co tam legło w toni,
wspomnieniem tylko ludzi.

I tylko błysło w noc miesięczną
co z dawna mrok już kryje,
— Pod dwór ten wiejski, ogród ten,
przypomnień fala bije.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/leszczynski-powrotne-fale.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Utwór powstał w ramach "Planu współpracy z Polonią i Polakami za granicą w 2014 roku" realizowanego za pośrednictwem MSZ w roku 2014. Zezwala się na dowolne wykorzystanie utworu, pod warunkiem zachowania ww. informacji, w tym informacji o stosowanej licencji, o posiadaczach praw oraz o "Planie współpracy z Polonią i Polakami za granicą w 2014 r.".

Opracowanie redakcyjne i przypisy: Paulina Choromańska, Katarzyna Dug, Emilia Radlak, Aneta Rawska.
