Antoni Lange

Na Świtezi



W dal toczy Świteź — w jasną dal
    Zwierciadło swe olbrzymie.
U świętych fal jej — świętych fal
    Uklęknij, o pielgrzymie!

Srebrzyste, czyste, płynne szkło
    Roztacza się okręgiem,
I z cichym szumem fale mkną,
    A mkną pod widnokręgiem.

Zielony bór — odwieczny bór,
    Szumiących drzew szeregi,
Świątyni Boga żywy mur
    Jezioru wieńczy brzegi.

A fala myje brzegu stok
    I drzewom pieśni śpiewa,
I nęci — nęci w głąb a w mrok,
    Aż w głąb się chylą drzewa.

Lustrzana — gładka płynie toń,
    Lecz marszczą jej równiny,
W zielony włos jej zdobiąc skroń,
    Wysokie — giętkie trzciny.

I toczy Świteź w jasną dal
    Zwierciadło swe olbrzymie,
U świętych fal jej — świętych fal
    Uklęknij, o pielgrzymie!

Bądź pozdrowioną świętych wód,
    Srebrzystych wód równino!
Skąd boskich pieśni rozbrzmiał cud,
    Co w nieśmiertelność płyną.

Z fal, kołysanych w śpiewny ruch,
    Pieśń idzie tajemnicza:
W powietrzu święty płynie duch,
    Duch święty Mickiewicza!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/lange-na-switezi/.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Tadeusz Boy-Żeleński, Wojciech Kotwica, Emanuel Modrzejewski, Aneta Rawska, Aleksandra Sekuła, Agnieszka Żak.
