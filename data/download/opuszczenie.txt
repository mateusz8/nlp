Léon Deubel

Opuszczenie
tłum. Stefan Napierski



Panie! bez chleba jestem, bez marzeń, ni domu,
Ludzie wygnali zewsząd, bowiem jestem nagi,
Owi bracia w Chrystusie nie mieli odwagi
Przygarnąć mnie; gdy skarżę się, to nie wiem komu.

A przeciem ich miłował jako przykazano,
I z ich łaski zaznałem palącej goryczy:
Zbrakło serca, co słyszy, kiedy moje krzyczy.
Kogut pieje. Wyparli się jak w tamto rano.

Czuję, zamilkła wrzawa. Jest cisza na fali.
Ludzie odeszli, głodni, od zwykłej biesiady.
To prawda, że przyzywam ich na darmo, blady.
Panie! odpuść mi, jeśli nie dość mnie kochali.

Odbiegł mnie sen, o, Panie! oto miesiąc czyni
Najazd na jasne niebo, jak srebrna posucha.
Jego blasku muśnięcie jest jak wargi Ducha.
Boleść moją zawiodłem na kraniec pustyni.

Lecz bardzo pragnę chleba, Panie! niechby usta
Dotknęły ust: tak nęka miłosne strapienie,
Oto piecze mnie ławka, jej chłodne kamienie:
Głód i żądza, jak piekło, aż po wargi chlusta.

Polot godziny wraca z nocnego połowu,
Obłok szybuje, kroki zadudnią w milczeniu.
Brzask palcem bladym kreśli widma belek w cieniu,
Bezmierne Życie oto postękuje znowu!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/opuszczenie.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Lirycy francuscy, tłum. Stefan Napierski, tom I, wyd. skł. gł. Towarzystwo Wydawnicze J. Mortkowicza, Wraszawa 1936

Publikacja  zrealizowana  w  ramach  projektu Wolne Lektury  (http://wolnelektury.pl).  Reprodukcja  cyfrowa  wykonana przez  Bibliotekę Śląską z egzemplarza  pochodzącego  ze  zbiorów BŚ.

Opracowanie redakcyjne i przypisy: Dorota Kowalska, Marta Niedziałkowska, Aneta Rawska.
