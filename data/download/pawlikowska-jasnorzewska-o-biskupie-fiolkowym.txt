Maria Pawlikowska-Jasnorzewska

O biskupie fiołkowym



    Był raz biskup fiołkowy,
    urodzony w Niedzielę.
    Chodził sobie w fioletach,
    mieszkał w wiejskim kościele.

Miał usta w bladej twarzy
na kształt spalonych kłosów:
nie całował przenigdy
świętości złotych włosów.

    Miał oczy chore, lśniące
    sponad zgiętego nosa:
    nie widział, jak się oczy
    zamieniają w niebiosa.

Choć miał serce bijące
jak i u innych ludzi,
nie poczuł, jak Bóg w sercu
przeciąga się i budzi.

    Miał jeszcze księgę starą,
    pisaną mądrze z głupia:
    niechaj radości zamrą —
    czuwaj, duszo biskupia!

— Słuchał dzwonów w południe,
później wdychał kadzidło,
patrzał w złote ołtarze —
aż mu wszystko obrzydło.

    Więc był smutny i gorzki
    w swym fioletowym sercu —
    klękały przed nim babki
    na dużym pstrym kobiercu.

Łzy mu z oczu kapały —
same płatki fijołków!
Dziwiły się z ołtarzy
grona głupich aniołków.

    Był raz biskup fiołkowy,
    nie wznosił nigdy czoła,
    gęsto porosły fiołki
    w cieniu murów kościoła.

Był raz biskup fiołkowy.
A może go nie było?
A może się to fiołkom
pod murami przyśniło?




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/pawlikowska-jasnorzewska-o-biskupie-fiolkowym.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Maria Pawlikowska-Jasnorzewska, Poezje. 1, zebrała Matylda Wiśniewska, przedmową opatrzył Adam Mauersberger, "Czytelnik", Warszawa 1958.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska.

Opracowanie redakcyjne i przypisy: Paweł Kozioł, Paulina Stefańska.

Publikację ufundowali i ufundowały: ZCh, sroczka, Nelka, Agnieszka, glnk, Karol.
