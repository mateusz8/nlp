Wincenty Pol

(Leci liście z drzewa…)







O luba Polsko! krwią zbroczona niwo!
Los zajrzał twoim wawrzynom,
Ale im więcej jesteś nieszczęśliwą,
Temeś droższą twoim synom…

J. U. Niemcewicz

Leci liście z drzewa,
Co wyrosło wolne;
Znad mogiły śpiewa
Jakieś ptaszę polne:

  Nie było — nie było,
  Polsko, dobra tobie!
  Wszystko się prześniło,
  A twe dzieci w grobie.

Popalone sioła,
Rozwalone miasta,
A w polu dokoła
Zawodzi niewiasta.

  Wszyscy poszli z domu
  Wzięli z sobą kosy;
  Robić nie ma komu,
  W polu giną kłosy.

Kiedy pod Warszawą
Dziatwa się zbierała,
Zdało się, że z sławą
Wyjdzie Polska cała.

  Bili zimę całą,
  Bili się przez lato;
  Lecz w jesieni za to
  I dziatwy nie stało.

Skończyły się boje,
Ale pusta praca;
Bo w zagony swoje
Nikt z braci nie wraca.

  Jednych ziemia gniecie,
  A inni w niewoli,
  A inni po świecie
  Bez chaty i roli.

Ni pomocy z nieba,
Ani z ludzkiej ręki,
Pusto leży gleba,
Darmo kwitną wdzięki.

  O Polska kraino!
  Gdyby ci rodacy,
  Co za ciebie giną,
  Wzięli się do pracy

I po garstce ziemi
Z ojczyzny zabrali,
Już by dłońmi swemi
Polskę usypali.

  Lecz wybić się siłą,
  To dla nas już dziwy;
  Bo zdrajców przybyło,
  A lud zbyt poczciwy.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/leci-liscie-z-drzewa.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Polski  Śpiewnik. Zawierający 286 pieśni i śpiewów najbardziej ulubionych,  ludowych, towarzyskich, okolicznościowych, miłosnych, patryotycznych,  historycznych i innych. Cz. 1, nakł. Edwarda Feitzingera, Cieszyn [ok. 1915]

Publikacja  zrealizowana  w  ramach  projektu  Wolne  Lektury     (http://wolnelektury.pl).  Reprodukcja  cyfrowa  wykonana  przez  Bibliotekę  Śląską  z  egzemplarza  pochodzącego  ze  zbiorów  BŚ.

Opracowanie redakcyjne i przypisy: Dorota Kowalska, Marta Niedziałkowska, Weronika Trzeciak.
