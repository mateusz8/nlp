Edward Leszczyński

Niańka



— Niańko moja ty stara,
daj mi nową zabawkę,
zbrzydła mi biała Ara,
co ma z kółka huśtawkę,
i lalki, co tak samo
wołają ciągle: mamo.

— Cóż ja dam mojej malutkiej?
chyba krosna tęsknoty,
haftuj na nich swe smutki,
maluj na nich sen złoty,
jasnych maluj rycerzy,
aż twe serce uwierzy.

— Krosna twoje niezdarne,
palce na nich pokłułam,
same nici mam czarne,
jasną nić już wysnułam;
rycerz złotem dzierzgany
nie zszedł z koniem ze ściany.

— Cóż ja dam mojej dziewczynce?
chyba dla jej igraszki
w rubinowej dam skrzynce
serduszka z złocistej blaszki;
pod rubinową tęczą
te serduszka wciąż dźwięczą.

— Coś straszy w każdym serduszku,
wszystkie dziwnie łopocą
w rubinach przy mym łóżku,
spać nie dadzą mi nocą;
dość mam twojej grzechotki,
wróć mi, wróć mi sen słodki.

— Cóż ja dam mojej królewnie?
chyba trumienkę białą —
w sen utulę ją pewnie,
by jej dobrze się spało,
i położę pod główkę
zeschłą w słońcu makówkę.

— Pójdę przed Bożą Panienkę,
by się z tobą rozprawić,
żeś mi dała trumienkę,
że nie umiesz się bawić —
niechaj spotka cię kara,
niańko, niańko ty stara.




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/leszczynski-nianka.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Utwór powstał w ramach "Planu współpracy z Polonią i Polakami za granicą w 2014 roku" realizowanego za pośrednictwem MSZ w roku 2014. Zezwala się na dowolne wykorzystanie utworu, pod warunkiem zachowania ww. informacji, w tym informacji o stosowanej licencji, o posiadaczach praw oraz o "Planie współpracy z Polonią i Polakami za granicą w 2014 r.".

Opracowanie redakcyjne i przypisy: Tadeusz Boy-Żeleński, Paulina Choromańska, Katarzyna Dug, Emilia Radlak, Aneta Rawska.
