Maryla Wolska

Symfonia jesienna
(fragment)



Skończyło się lato i jesień zabija motyle swym tchem,
Skończyło się lato i szronem zwarzone padają kwiaty,

Pachnie Zadusznym Dniem…

Znużona, blada,
Z orszakiem mar
    Przychodzę,
A ze mną radość i czar
    Przepada.
Po mglistej drodze
Z orszakiem mar
    Przychodzę…
Na łąki zwiędłe, spalone,
Na pola zżęte, zorane,
    Na wrzosowiska…
Wszystko skończone!
Powiędną kwiaty, posną,
    I nigdy już z martwych ziemia
    Zbudzona wiosną
    Nie wstanie…
Mój dech ją morzy, oniemia,
Mój dech ją ścina, kołysze,
Na wieczne chłody, na ciszę,
    Na wieczne spanie…
— Szron siwy błyska…
Zapomnij ziemio, zapomnij,
    Już nigdy spod rżysk pustaci
    Rycerze ogromni,
    Skrzydlaci,
Syny twe jasne nie wstaną!
Życie jest bitwą przegraną
    Każdemu.
Nikt tu zwyciężyć nie może,
Więc oto śmiercią dziś morzę
    Wszystko dokoła…
I mękę ludzką i pracę i serca ludzkie i zioła
    Zamieniam w garść czarnoziemu…
    Zapomnij!
Nie warto ci było, nie warto,
Żyć jako ptacy bezdomni,
    Co z piersią padają rozdartą….
Zapomnij duszo, zapomnij…
Zapomnij serce, zapomnij,
Że w letnie ranki gorące,
W poranki rosą jarzące
    Świat ci się jawił i grały
    Świerszczów chorały
    Na łące.

Pajęcza nić zbłąkana na wietrze rwie się, gnie,
O życia śnie znikomy, prześniony, marny śnie!…

Znużona, blada,
Z orszakiem mar
    Przychodzę,
A ze mną radość i czar
    Przepada…

Skończyło się lato i jesień zabija motyle swym tchem,
Skończyło się lato i szronem zwarzone padają kwiaty…
    Pachnie Zadusznym Dniem…

*



Chodź ze mną! Pójdziem w ciche, omglone cmentarze,
Pójdziemy światła palić na grobach, i sami
Pośród głazów milczących błąkać się myślami,
Pójdź, a własną ci twoją mogiłę pokażę!
Jeszcze się nad nią wieko Czasu nie zawarło,
Jeszcze dyszy czeluścią próżną i niesytą,
Jeszcze ćwieków na piersiach trumny twej nie bito,
A już jesteś minioną rzeczą — i umarłą!
Nie żałuj! Mija wszystko, więc na sen cię wiodę
Przez cichych pól rozłogi, przez letejską wodę,
Na śmierci pokój wieczny, w głąb mrocznych podziemi.

I nie bój się! ja razem w chłód smętnych czeluści
Idę jak cień twój wierny, co cię nie opuści
I przez wieczność strzec będzie skrzydły rozpiętemi…

Zapomnij, ziemio, zapomnij,
    Już nigdy spod rżysk pustaci
    Rycerze ogromni,
    Skrzydlaci,
Syny twe jasne nie wstaną!
Życie jest bitwą przegraną
    Każdemu…
Nikt tu zwyciężyć nie może,
Więc oto śmiercią dziś morzę
    Wszystko dokoła…
I mękę ludzką i pracę i serca ludzkie i zioła
    Zamieniam w garść czarnoziemu…
    Zapomnij!




-----
Ta lektura, podobnie jak tysiące innych, dostępna jest na stronie wolnelektury.pl.
Wersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/wolska-symfonia-jesienna.

Utwór opracowany został w ramach projektu Wolne Lektury przez fundację Nowoczesna Polska.

Ten utwór nie jest objęty majątkowym prawem autorskim i znajduje się w domenie publicznej, co oznacza że możesz go swobodnie wykorzystywać, publikować i rozpowszechniać. Jeśli utwór opatrzony jest dodatkowymi materiałami (przypisy, motywy literackie etc.), które podlegają prawu autorskiemu, to te dodatkowe materiały udostępnione są na licencji Creative Commons Uznanie Autorstwa – Na Tych Samych Warunkach 3.0 PL (http://creativecommons.org/licenses/by-sa/3.0/).

Tekst opracowany na podstawie: Młoda Polska. Wybór poezyj, oprac. Tadeusz Boy-Żeleński, wyd. drugie, Wydawnictwo Zakładu Narodowego imienia Ossolińskich, Wrocław 1947.

Publikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów Łukasza Jachowicza. Dofinansowano ze środków Ministra Kultury i Dziedzictwa Narodowego.

Opracowanie redakcyjne i przypisy: Aneta Rawska, Aleksandra Sekuła, Aleksandra Zabost.
