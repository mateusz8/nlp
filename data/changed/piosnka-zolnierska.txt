Maria Konopnicka

Piosnka żołnierska



Dalej, dalej, wojsko nasze,
  Raz, dwa, trzy!
Dalej szable i pałasze,
  Raz, dwa, trzy!
Dalej trąbki, dalej kije!
Nasze wojsko dziś się bije,
  Raz, dwa, trzy!

Niech tam sobie tchórze, baby,
Siedzą niby w bagnie żaby,
  Gdy im skóra drży.
My idziemy na wojenkę,
Śpiewający w głos piosenkę:
  Jak to konik rży,
Jak się idzie borem, lasem,
Przymierając z głodu czasem —
  Raz, dwa, trzy!



