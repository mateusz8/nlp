Pierre Louÿs

Piosenka (Dziewczyno-dziw!…)
tłum. Bronisława Ostrowska



    Dziewczyno-dziw! Co robisz tam samotnie? —
Owijam przęśl i przędę długie nici. — Ohej! Ohej!
Czemu nie tańczysz z nami? — Mam wiele trosk!
Mam bardzo wiele trosk!

    Dziewczyno-dziw! Co robisz tam samotnie? —
Uliniam wić na pogrzebową fletnię. — Ohej! Ohej!
A coże ci się stało? — Nie rzekę ci!
Nie rzekę tego ci!

    Dziewczyno-dziw! Co robisz tam samotnie? —
Oliwki mnę na smutną wonność trumny. — Ohej! Ohej!
A któż ci umarł, powiedz? — I pytasz mnie!
I możesz pytać mnie!

    Dziewczyno-dziw! Co robisz tam samotnie? —
Padł w morską głąb… — Ohej! Ohej!
A jakże to? A gdzie? — Z rumaków swych!
Z białych rumaków swych!

Z piosenek Bilitis




