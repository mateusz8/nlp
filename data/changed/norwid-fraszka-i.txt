Cyprian Kamil Norwid

Fraszka (!) [I]







What man dost thou dig it for?…

Hamlet



1

— Jeśli ma Polska pójść nie drogą mleczną
W cało-ludzkości gromnym huraganie,
Jeżeli ma być nie *demokratyczną*,
To niech pod carem na wieki zostanie!



2

— Jeśli mi Polska ma być *anarchiczną*,
Lub socjalizmu rozwinąć pytanie,
To już ja wolę tę panslawistyczną,
Co pod Moskalem na wieki zostanie!



3

Tu oba dłońmi uderzą w kolana,
Aż się poruszył stół, za stołem ściana,
Aż się oberwał z gwoździem krzyż gipsowy
I padł, jak śniegu garść…

    … Koniec rozmowy.

Wersal 1850




