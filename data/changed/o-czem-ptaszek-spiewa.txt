Maria Konopnicka

O czem ptaszek śpiewa



A wiecie wy, dzieci,
O czem ptaszek śpiewa,
Kiedy wiosną leci
Między nasze drzewa?

  Oj, śpiewa on wtedy
  Piosenkę radosną:
  «Przeminęły biedy,
  Gaj się okrył wiosną!»

Oj, śpiewa on sobie
Z tej wielkiej uciechy,
Że do gniazda wraca,
Do swej miłej strzechy.

  Latał on za góry,
  Latał on za morza…
  Za nim ciężkie chmury,
  Przed nim złota zorza.

Teraz się zmieniła
Pogoda na świecie;
Nasza wiosna miła
Odziała się w kwiecie…

  Tak i dola nasza,
  Choć nam się zasmuci,
  Wróci nam z piosenką,
  Z słoneczkiem nam wróci!…



