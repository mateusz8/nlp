Andrzej Niemojewski

Branka



W całej wiosce dymią czuby
A w karczmisku ćma narodu!
Każdy pije jak z zawodu
I smalone plecie duby.
Rok poczekasz, bracie, czasem,
Nim rozhasasz się tak dziko,
Nim się spotkasz z tym hałasem,
No i z taką pijatyką.
Wieś okrutnie się rozżarła —

Jezus, Maria! jakby solą
Bies zasypał ludziom garła…
Człowiek świat zna nie od wczora,
Z niejednego dął gąsiora,
Lecz takiego coś nie baczy —
Toż ludziska dzisiaj smolą
Jak na umór, jak z rozpaczy!
I to nie są ślubne gody,
Choć muzyka bez ustanka
Dudni głucho, i kto młody
Hula, pije, dmie w zawody —
Ale to jest we wsi branka!
Stąd zaciętość wszędzie taka,
Każdy smoli po niewoli,
Jakby zalać chciał robaka…

Grajcie grajki, wódki, Żydzie!
Jezus, Maria, toż to idzie!

Dudnią basy, a na dworze
Huczy nocna zawierucha,
Hej, wytrzymać człek nie może
I zaczyna tracić ducha…
Jakoś wszystko się w nim kłóci…
Skrzypak żali się na dudzie…
Każdy czuje, że gdy pódzie,
To już taki sam nie wróci…

W tej muzyce chór szatani
Jątrzy serce, łeb tumani! —
Tam dziewuchy rzędem siadły,
Nieco zmilkły, nieco zbladły,
Pospuszczały w ziemię oczy
A tu z oczu łza się toczy…

  Oj, nie płaczcie — próżne płacze,
  Nie tak straszne dni wojacze.
  Brańcy pójdą w świat, daleko,
  Tam w mundury ich obleką.
  Toż chłopaków nie poznacie:
  Zuch w obozie — prostak w chacie!
  Gdy gród wielki zamajaczy,
  Gdy zadzwoni szumnie szklanka,
  Pierwsza lepsza markietanka
  Pamięć dziewki śćmi wieśniaczej…
  Co tam płacze! Gdy bój gruchnie,
  Chłopak prosto w ogień ruszy,
  Ha, to będzie raj dla duszy!
  Pierwsza lepsza kulka zdmuchnie…
  Komu wtedy radość płacze,
  To kruk-poseł w czas zakracze…

Jezus, Maria, wódki, Żydzie!
Toż to idzie, toż to idzie!…

Hola skrzypki! Tam do licha,
U ścian starzy siedzą z cicha:
Chociaż tęgo smolą kołem,
Ale milczą jak z urzędu…
Przepocony włos nad czołem,
W zblakłych oczach ćma obłędu…

  Cóż wam, starzy?… Czy żal gnębi,
  Że na marne tyle młodzi
  W jakiś obcy świat odchodzi,
  Gdzie im serce chłód wyziębi?
  Że zapomną ojców mowy
  I prostoty swej wioskowej?
  Żal wam tylu rąk do pracy?
  Żal wam ziemi opuszczonej?
  Cóż wy wiecie!… Ci chłopacy
  Będą zwalać, dźwigać trony!
  Z czarnym orłem ponad skronią
  Śród tryumfu świat przegonią!
  Słychać, z Niemcem będą boje,
  Niemiec naszych gnębi srogo —
  Toż więc chłopskich brańców roje
  Wojska Niemców bić pomogą!…
  Będzie wojna straszna… krwawa…
  Grzmią armaty… szereg stawa…
  Ale stójcie!… Śród szeregu
  W obcych pułkach bratnia mowa!!…
  Ćmi się w oczach, pęka głowa,
  W krwawym dymie świat się traci,
  Rwą z bagnetem pułki w biegu,
  A ty, chłopie, rżniesz swych braci…

Jezus, Maria! Wódki, Żydzie!
Toż to idzie, toż to idzie!…

Dymaj, grajku, wprost do czarta!
Granie takie nie do słuchu…
Pełno dymu i zaduchu —
Czemu karczma wciąż zaparta?
Drzwi wywalcie!… Ha, jak parno!
Trochę wiatru, trochę burzy
Rozpalonej piersi służy.
Szumią wierzby — mrok — szaruga —
Jakże czarno, jakże marno!…

Tam blask widny przez opary,
W oknach dworku światło mruga,
Gdzie pan mieszka, siwy, stary,

  Hej, ty panie, jasny panie,
  Coś marsowo twarz się chmurzy,
  Czy syn gotów do podróży,
  Że pierś starą wstrząsa łkanie? —
  Tam na ścianach malowidła
  Twoich przodków rzędem wiszą,
  Wieczór z kątów powiał ciszą,
  Pył husarskie okrył skrzydła.
  Jakże dufni ci rycerze,
  Ci obrońcy ziem narodu!
  Jakże straszny żal cię bierze,
  Jasny panie, z ich zawodu!…
  Pytaj głuchych malowideł:
  Gdy tak rwali się do czynu
  Śród wolności czczych mamideł,
  Czemu z więzów swego gminu
  Nie rozkuli do obrony?…
  Dałażby to dziatwa Piasta,
  Racławicki lud oraczy,
  Co brał działa spod kartaczy,
  Wydrzeć sobie z rąk zagony,
  Gdzie nadzieja kłosem wzrasta?!…
  Ale krwią wzgardzono gminu,
  Panom tylko liść wawrzynu!
  Gdzież ten wawrzyn, dziś, niestety?
  Kiedy wieszasz, czcisz portrety,
  Więc za przodków i z krwi własnej
  Zdaj rachunek, panie jasny…

Jezus, Maria! Wódki, Żydzie!
Toż to idzie, toż to idzie!…

  Bęben warczy, trąbka dzwoni,
  Słychać pochód, rżenie koni,
  Chmura wojska już się zbliża —
  Pożegnajcie znakiem krzyża!
  Cicho dziewki! cicho matki!
  Miast kościołów są pałatki…
  Cicho stary! Cicho zrzęda!
  Wszelkie węzły rwie komenda….
  Cicho wierzby! Cicho dzwony!
  Coś zatapia w sercu szpony!
  Coś zimnego z twarzy ścieka…
  Front!… Hej, człowiek do człowieka!
  A już teraz w tym szynelu
  Pójdziesz, chłopie, gdzie rozkażą,
  Wszystko spełnisz z niemą twarzą…
  Nawet — gdyby twe ojczysko
  Jęło zbierać jak Głowacki
  Zbuntowany naród lacki
  I pod lufę wpadło blisko —
  Nie drgnie dłoń, nie chybi celu…

Jezus, Maria! Wódki, Żydzie!
Toż to idzie!… Toż to idzie!…




