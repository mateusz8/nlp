Wacław Wolski

Wiec



Zaszumiała dębów rada
Otulonych w mgły
    Srebrzyste,
Otulonych w mgły…
O zamierzchłych czasach gada,
Przypomina duchy czyste,
Co na przebój szły
    Złociste,
Co na przebój szły…

Zaszumiała dębów rada,
Otulonych w mgły
    Muśliny.
Otulonych w mgły…
O zamierzchłych czasach gada,
Przypomina wielkie czyny,
Dawnej chwały śni
    Wawrzyny,
O wawrzynach śni…

Zanim puszcza znów zahuczy
W rozwichrzoną noc
    Potężnie,
W rozwichrzoną noc…
Dębów chór pacierze mruczy
I uczuwa w piersiach mężnie
Pasowania się
    Orężnie
Niespożytą moc…




