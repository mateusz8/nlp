Jean Moréas

Młoda dziewczyna mówi
tłum. Bronisława Ostrowska



Cząbry rzekły: kocha ciebie tak,
Że do stóp twych padł, jak ranny ptak!
Na dzień przyjścia zładź mu się i zwól.
— «Nie schlebiajcie, próżne cząbry pól:
    Zmiłuj się Bóg nad mą duszą! »

Stokroć rzekła: Czemu dałaś mu
Całą wiarę dziewiczego snu?
Serce jego przepalone rdzą…
— «Późno, stokroć, szepczesz radę twą!
    Zmiłuj się Bóg nad mą duszą!»

Szałwie rzekły: zbądź czekania mąk,
Innych ramion go kolebie krąg…
— «Szałwie smutne, szałwie we łzach ros!
Chcę was wszystkie dzisiaj wpleść w mój włos!
    Zmiłuj się Bóg nad mą duszą!»




