Wincenty Pol

Piękna jak jagoda



Piękna jak jagoda
Krakowianka młoda
Wyszła na podwórze,
Patrzy na Podgórze.

    Na Podgórzu stoją,
    Powrócić się boją
    Krakowiacy śmiali,
    Co bili Moskali.

Krakowianka hoża
Patrzy do Podgórza;
Łzami oko zlewa
I tak sobie śpiewa:

    Mój Boże kochany,
    Gdyby nie te pany,
    Jakżeby nam było
    Żyć na świecie miło,

    Gdy dwóch braci kmieci,
Mój kochanek trzeci,
Poszli w krwawe boje,
Stąd żałości moje.

    Ja i moje dziewki
    Szyły chorągiewki,
    Ostrzyłyśmy piki,
    Poiły koniki.

Szarpieśmy skubały
I od pań zbierały
Bandaże na rany,
Mój Boże kochany!

    Dziś nad braci grobem
    Kruk wykrzywia dziobem,
    A kochanek Zosi
    Obcych o chleb prosi.




