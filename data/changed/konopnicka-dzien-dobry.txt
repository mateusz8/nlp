Maria Konopnicka

Dzień dobry



Zaszumiało nasze pole
  Złotą pieśnią zbóż,
Wschodzi, wschodzi śliczne słonko
  Wśród różanych zórz.

Wschodzi, wschodzi złotą drogą
  Nad ten ciemny las,
A skowronek z gniazdka leci,
  Piosnką budzi nas.

Dobry dzień ci, wiosko miła,
  Drogi domku ty!
I wy świeżo rozkwitnione
  Pod okienkiem bzy!

Dobry dzień wam, dobrzy ludzie,
  Co idziecie w świt,
Z jasną kosą na ramieniu
  Miedzą wpośród żyt!

Dobry dzień wam, lasy ciemne,
  Stojące we mgle,
I ty, mały skowroneczku,
  Co zbudziłeś mnie!


