Cyprian Kamil Norwid

Buntowniki,
czyli stronnictwo-wywrotu



Oni nie przyszli tu po łup bojowy,
Niemowlęta biorąc na piki,
Ożałobione tłukąc kolbą wdowy:
    To — *buntowniki*!

Oni sprawują rząd bez-osobiście,
Miastem nieraz władną młodziki (!),
A tłum, groźny, ich słucha uroczyście:
    To — *buntowniki*!…

Na cherubinach Bóg już zbliża — zbliża —
Ezechielowej tor kwadryki;
Tam i owdzie grzmi, *wielkie-znamię-krzyża*;
    To — *buntowniki*!

Czemuż raczej nie wierzą Kancelarii,
Ojczyznę woląc niż rubryki;
A ufać śmią w *Jezusa* moc i *Marii* —
    Te — *buntowniki*?!…

1863




