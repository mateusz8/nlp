Jacob i Wilhelm Grimm

Siedmiośpiochy
tłum. Bolesław Londyński



Było raz trzech Siedmiośpiochów, którzy bez przebudzenia spali siedem lat z rzędu i dlatego otrzymali nazwę Siedmiośpiochów.

Gdy siedem lat upłynęło, obudził się najprzód jeden, przetarł oczy, ziewnął potężnie i rzekł:

— Ryczy wół.

Po czym odwrócił się i zaraz zasnął.

Gdy jeszcze upłynęło lat siedem, obudził się drugi, przeciera oczy, ziewa potężnie i mówi:

— Nie, to była krowa.

Co powiedziawszy, odwrócił się znowu i zasnął.

Po siedmiu latach budzi się trzeci, przeciera oczy, ziewa potężnie i mówi, jak dwaj tamci:


„Jaki wół, co za krowa,
Och, gadacie puste słowa.
A człowiekowi przecie,
Spać nie dajecie!”.

Takimi byli Siedmiośpiochy, jeżeli się nie obudzili, to pewno śpią jeszcze dotąd.




