Georges Rodenbach

W miasteczku…
tłum. Bronisława Ostrowska



W miasteczku, pod blaskiem porankowych zórz,
Które patrzą rzewną, siostrzaną źrenicą,
Bije smętny dzwon, bije swą tęsknicą,
Skroś echowe fale rozśpiewanych głusz…
Bije smętny dzwon i muzyka blada,
Jako rwany wiatrem rośnych tonów pęk
Prószy się na zręby strzelnych wież i wnęk,
Z kościelnej wieżycy girlandami spada…
Muzyka, co spada jak po kwiecie kwiat:
Z ogromnie daleka, z niegdyś, z pozaświecia,
Rojem tak bladego, liliowego kwiecia,
Jakby je zwiewała z martwej skroni lat.




