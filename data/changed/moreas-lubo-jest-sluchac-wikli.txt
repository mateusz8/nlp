Jean Moréas

(Lubo jest słuchać wikli…)
tłum. Bronisława Ostrowska



Lubo jest słuchać wikli, która rzewnie wzdycha
Wśród bratnich wiklin w brzeżnej śmiejącej dolinie;
Czoło w dumach się chyli, gdy muzyka cicha
Z rozszumiałej dąbrowy pod wiatrami płynie.

Lecz jakże wobec głosu samotnego drzewa
Chóry szumów się stają niklejsze i cichsze —
Gdy w smętku pól, na które wielki zmierzch się zlewa,
Ono idącej nocy śle swą skargę w wichrze.




