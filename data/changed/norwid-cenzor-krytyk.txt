Cyprian Kamil Norwid

Cenzor-krytyk



Noszą pióra na głowach dzicy —
Takie też jest i twoje pióro,
Skoro nie wiesz nawet różnicy
Między *Krytyką* a *Cenzurą*.

Drugiej niwa, czy złą, czy żyzną —
Nigdy własną!… lecz pierwszej siły
Są jej własne, są jej spuścizną
Po tych, co dzieła ich przeżyły!

Skądże zaś? moc twoja się wzięła,
Rajco! efemerycznych sporów:
*Autorów* — *sądzą ich dzieła*,
Nie — *autorzy autorów*!

Bo i różnica by zginęła,
Co? gościnny druh, a co? szynkarz:
Pamfletami byłyby dzieła,
Krytykiem?… byłby pojedynkarz!




