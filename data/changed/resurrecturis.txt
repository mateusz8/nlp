Zygmunt Krasiński

Resurrecturis



Swiat ten cmętarzem z łez, ze krwi i błota!
Świat ten jak wieczna każdemu Golgota!
  Darmo się duch miota
  Kiedy ból go zrani!
  Na burze żywota
  Niema tu przystani!
  Los z nas szydzi w każdéj chwili!
  Dzielnych strąca do otchłani —
  Giną święci — giną mili —
    Żyją niecierpiani!
Wszystko się plącze — i nierozgmatwanie!
    Śmierć w pobliżu — a w oddali
  Gdzieś na wieków późnéj fali
    Zmartwychwstanie!

*



Więc trzeba skrzepnąć — stwardnieć — być bez serca!
Pośród morderców, stanąć jak morderca!
Pośród zbrodniarzy, wystąpić zbrodniarzem?
  Kłamać — nienawidzić —
  Zabijać i szydzić —
Tak swiat, tém samém co dawa, obdarzem!
— Oto potęga! — lub stańmy się niczém!
Jedzmy i pijmy — bądźmy śmiecią złotą —
Ciała wygodą a myśli nędzotą —
Tak się do głupich i szczęśliwych wliczem!

*



  O! nie! O Duchu mój!
  Wstecz się cofnij — stój!
  Nie takąć to bronią
  Na ludzkości czele
  Z złem na ostre gonią
  Zła Okróciciele!
  Jedna tylko w świecie
  Moc ofiary cicha
  Los gniotący zgniecie —
  Oto dziejów lew!
  A podłość czy pycha
  To jednakie śmiecie,
  Które w otchłań spycha
  Lada dziejów wiew!


*



  O! poznaj sam siebie!
  Nie żądaj być panem
  Jak Pan, który w niebie!
Nie chciéj jak bydle, gnić nad paszy łanem!
Z téj strony grobu przed zmartwychwstań wschodem
Bądź ty w człowieku, męką z niebios rodem,
Bądź arcydziełem nieugiętém woli!
Bądź cierpliwością — tą panią niedoli —
Co gmach swój stwarza z niczego — powoli!
Bądź tą przegraną — któréj cel daleki,
A która w końcu wygrywa na wieki!
Bądź spokojnością — śród burz niepokoju —
W zamęcie miarą — i strojem w rozstroju —
Bądź wieczném pięknem — w wiecznym życia boju!
Dla podłych tylko i Faryzeuszów
Bądź groźbą — gniewem — lub świętém milczeniem!
I nie miéj żadnych z obłudą sojuszów!
Dla wszystkich innych bądź anielskiém tchnieniem!
Bądź tym pokarmem, który serca żywi —
Bądź im łzą siostry — kiedy nieszczęśliwi —
A głosem męzkim — gdy się w męztwie chwieją!
Tym którzy z domu wygnani — bądź domem!
Tym co nadzieję stracili — nadzieją!
A śpiącym trupio — bądź przebudzeń gromem!
W walce z tém piekłem świata co się złości,
Zawsze i wszędzie, bądź siłą co skłania —
Nad śmierć silniejszą siłą ukochania —
  Bądź piekłem miłości!

*



W ciągłéj przykładu i słowa postaci
Rozdawaj siebie samego, twéj braci!
Mnóż ty się jeden przez czyny żyjące
A będą z ciebie jednego — tysiące!
Bądź i w kajdanach niestrudzonym trudem!
Niech ból cię każden choć boli, nie boli!
W jednéj twéj piersi — bądź twym całym ludem!
Bądź niebo z ziemią spajającym cudem!
  Świętością w niewoli!


*



Ni spiesz się na śmierć — aż jak ziarno w ziemi
Myśl twa się w serca wsieje — i rozplemi!
Póki męczeństwo nie pewnią zwycięztwa —
— Twém dobrem tylko — a nie człowieczeństwa,
  Unikaj męczeństwa! —
  Marnéj sławy wieńce
  Chwytają szaleńce!
  W niebezpieczeństw wiry
  Skaczą bohatyry!
  Lecz wyższa moc Ducha
  Tych ułud nie słucha!

*



Dopiero kiedy jęczący dokoła
Dzwon zdarzeń wszystkich na ciebie zawoła,
Byś ty się w odkup ofiarował za nie —
A usłyszawszy to ziemi wołanie
Ty padniesz duszą w pokornianéj skrusze
U rozstajnego obu światów proga
I w twą rozsłaną tam przed Bogiem duszę
Spłynie śród ciszy natchnienny głos Boga
Wstań — i jak szermierz dobiegły do mety,
Ze stóp twych strząśnij pył tego planety —
Wstań — i z miłości co gdy kocha, kona,
Odlatujące wznieś w niebo ramiona!
Wstań i do katów co spieszą ku tobie
Sam spiesz się naprzód i witaj tych gości
Cicho — spokojnie — błogo — w bezżałobie —
Litośnym wzrokiem twéj nieśmiertelności!
Wtedy świadectwem skończ w przyszłość obfitém,
Śmiercią, bądź życia najwyższym wykwitem.
  Co świat przezwał snem i marą
    Uczyń jawem,
    Uczyń wiarą,
    Uczyń prawem,
    Czemciś pewném i ujętém,
    Czemciś świętém,
    Co głęboko w serca
    Jak sztylet się wwierca
    I tkwi w nich bez końca,
    Choć tylko je trąca
    Westchnienia powieniem…
    Aż świat twój morderca
    Sam klęknie i wyzna
    Że Bóg i ojczyzna
    Narodów sumieniem!


*



  Gdy z krwi płynnéj twego ciała
  Myśl twa, szkarłat będzie miała,
  Myśl twa będzie — światła prądem,
  Skrzącym w górze bożym sądem
  Nad bezbożnych dolną zgrają. —
    Jej nie dotrzymają
    Ni męże ni działa,
    Ni kłamstwa ni złudy,
    Ni Geniusz ni chwała,
    Ni króle ni ludy!
    I o trzeciéj dobie
    Na męki twéj grobie
    Ze zdarzeń powodzi
    Po nad klęsk otchłanie,
    Niezrodzone się narodzi —
    Sprawiedliwość wstanie! —



