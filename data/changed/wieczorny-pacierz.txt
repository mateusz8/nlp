Maria Konopnicka

Wieczorny pacierz



Zaszło już słonko
  Wśród złotych zórz,
Klęknij, dziecinko,
  I rączki złóż.

I pod blaskami
  Tych jasnych gwiazd
Módl się o spokój
  Dla naszych gniazd.

Módl się za kwiaty
  Rodzinnych pól,
Za tych, co płaczą
  I cierpią ból…

Módl się, byś urósł
  I nabrał sił
I braciom-ludziom
  Byś miły był!

Módl się, by dom ten
  Wziął Bóg pod straż
I za mateńką
  Mów: «Ojcze nasz…»


