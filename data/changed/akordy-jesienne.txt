Jan Kasprowicz

Akordy jesienne






I

Wiatr w pożółkłych huczy drzewach —
    niebo pełne czarnych chmur,
A z ich kłębów kotłujących
    księżycowy, martwy blask
Spłynie czasem ponad ziemię,
    co spoczywa niby twór,
Ulepiony z mgieł i błota,
    od promiennych z dala łask.

Nieodrodne dziecko ziemi,
    jej słabości nikły wzór,
Sam się wlokę, jak ów rycerz,
    gdy mu wzięto tarcz i kask
W jakimś strasznym, ciężkim boju —
    lub jak ptak, odarty z piór,
Tak się wlokę, ogłuszony,
    w tej wichury szum i trzask.

Ktoś mi szepce — widać, jakiś
    odrętwieniu wrogi duch —,
Że ta ziemia pierś podnosi
    i że jęczy na swój los —
Nic nie widzę! — nic nie słyszę!
    na to–m stracił wzrok i słuch.

Tylko zmilknie wichr na chwilę,
    księżyc chmur rozpędzi tłok,
Wówczas jakbym pierś tę widział
    i rzęrzący słyszał głos —
I przeklinam wichr i księżyc,
    żem miał znowu słuch i wzrok.




II

Cóż, że jestem dziś samotny,
    jak smagany wichrem głóg?
Cóż, że barwną swą koronę
    pośród zimnych tracę burz?
Wszak naturze, matce wielkiej,
    zaciągnięty–m spłacił dług —
I jam z pola wszak nie schodził,
    jak leniwiec albo tchórz!

Niech mi syczy głos zawistny:
    więdniejące liście złóż!
Niech odpycha mnie od siebie
    znikczemniałe plemię sług!
I jam rzucił plonne ziarna,
    z których wzrosną pęki zbóż,
By wzbogacić człowieczeństwa
    ten otwarty, wielki bróg!

Szalej, wichrze! zrywaj liście!
    mieć śnieżycą! dżdżami pluj:
Siecz po skroni! włos rozwiewaj!
    aż do ziemi krzyże gnij!
Płaszcz potargaj na łachmany,
    z rąk podróżny wytrąć kij!

Mogę stanąć, jak wylękły,
    mogę jęknąć na ten znój,
Mogę skrzepłą krwią rozpaczy
    o niebieski rzucić skłon,
Lecz tej dumy mi nie wydrze
    twój, szalony wichrze, gon!




III

Pełzam nieraz, jak gadzina,
    śród bagnistych skryta łąk,
Jak potulne bydlę w jarzmie,
    tak swój twardy zginam kark!
Nie śmiem wichrom spojrzeć w oczy,
    nie śmiem wznieść ku chmurze rąk
I światłości niszczycielce
    cisnąć groźby z spiekłych warg.

Nieraz patrząc, jak o skarby,
    które pośród krwawych mąk
Zdobył wielki duch ludzkości,
    czerń szachrajski wiedzie targ,
Ledwie wzgardę mam na ustach,
    ledwie słowo, godne ksiąg.
Zniewieściałych trubadurów,
    ledwie łzawe krople skarg.

Nieraz — duszo, nie kłam sobie!
    tych złowróżbnych słuchaj tchnień,
Wiatr jesienny ci urąga!
    do swej dawnej mocy wróć!
Nie wystarczy, coś posiała
    za ubiegłych, wiernych lat…

Zwiędnij, duszo! lub łzy swoje
    na płomienne gromy zmień,
Skargi przemień w błyskawice
    i z wyżyny swojej rzuć
W to roisko karlich płazów,
    plugawiących boży świat.




IV

W blaskach świtu duch młodości
    zza jesiennych mgławic wstał —
Idzie ku mnie z łąk zapachem,
    z barwą kwiatów, z szumem drzew;
Fale żyta płyną za nim,
    niby setnej rzeki wał,
Świeże bruzdy w ślad się dymią,
    skowrończany strzela śpiew.

Idzie ku mnie, jakby wiatru
    marcowego dmący zew —
Z nadziejami idzie ku mnie,
    które z łona sennych ciał
Zapragnęły w lwim porywie
    wlać herosów wrzącą krew,
Tuk bajecznych waligórów,
    zaród zwycięstw, zaród chwał!

Idzie — w drodze kształt swój zmienia:
    Apollina gładką skroń
Na pochmurne zmienia czoło,
    pełne krwią nabiegłych żył,
Lutnię zmienia w pług żelazny,
    na siermięgę chiton muz…

Idzie — idzie — na globusie
    zolbrzymiałą kładzie dłoń,
Świat wywraca w jego osiach,
    wielkie morza w dżdżysty pył,
Wielkie góry ziemiowładne
    w piarg roztrąca, w marny gruz.




V

Śnie młodości! przez szarugi,
    przez bijący w oczy śnieg
Skrzydłem wiary prułeś przestwór,
    który nie znał, co to kres:
U piór twoich tłum niejeden
    i nie jeden zawisł wiek,
Gad niejeden cię owinął
    i niejeden warknął pies.

Czym był tobie płacz najdroższych?
    czym szyderczy śmiech i stek
Ośliniałych klątw motłochu?
    Czym był tobie bóg czy bies?
Mknąłeś, groble rwąc i mosty,
    parłeś z hukiem górskich rzek
Wrzała moc w twej rajskiej krasie,
    boś był z ludu krwi i łez…

Śnie młodości! wracasz znowu?
    Ha! wyrzuty płyną–ć z ust?
Poorane masz oblicze?
    z czoła ścieka zimny pot?
Stój… Weronik daj mi łaskę,
    zmień mą duszę w szmat ich chust —

Zostaw ślady swego lica!…
    Wszakże w mgle jesiennych dni
Nie straciła swego blasku,
    mimo wichrów, mimo słot,
Matka twoja, duma święta,
    żem jest z ludu łez i krwi.




VI

Dmij wichuro! Z zwiędłych koron
    te cmentarne drzewa łuszcz
I w szalonej mieć zawiści
    coraz wyżej na mój grób!
Dmij, wichuro! strzaskaj płytę,
    nieśmiertelny połam bluszcz,
Nasyp z gliny zrównaj z ścieżką
    dla zawziętych, marnych stóp.

Z korzeniami wyrwij jodłę,
    przeniesioną z gęstych puszcz,
Próchniejące kości roznieś —
    suche kości to twój łup,
Lecz nic więcej! Ten, co sycił
    moją pieśń, żywotny tłuszcz
Wsiąkł już w rolę, już z nią zawarł
    niezniszczalny, wieczny ślub.

Dmij wichuro! dmij bez miary!
    Widzisz, jak się spełnia cud?
Rój żniwiarzy zbiera plony,
    co wyrosły z moich dum!
Przygłuszyłeś moje imię —
    pamięć w ciemną–ś strącił noc,

A mych zwątpień, mych zachwytów
    niedaremny wszak był trud —
Kłosom z moich ziarn powstałym
    błogosławi boży tłum:
W mych zwątpieniach, w mych zachwytach
    była jego krew i moc.




VII

Trubadurem być? u pańskich —
    u bankierskich stawać bram?
W duszy, którą Bóg wykąpał
    w swych płomieniach, gasić wstyd
Za trzos złota? za kwiat róży
    z białej ręki strojnych dam,
Od gorących łon odpięty?
    Za lokajów miękki byt?

Co? w pochlebstwa płynne rytmy
    krew serdeczną zmieniać nam?
Łaskotliwie piać ballady?
    baczyć trwożnie, aby zgrzyt
Z rozstrojonych oburzeniem
    harf nie trysnął? aby kłam
Mógł zasypiać w ciepłych łożach,
    syt rozkoszy, chleba syt?

Trubadurem być? wysławiać
    głębie życia, gdzie jest cieśń
Zgniłych grobów? wielbić orły,
    gdzie się puszy ciężki paw?
U drzwi skarbców spustoszałych
    stawiać uczuć swoich straż?

Nie! rozpusty nie podniesie
    ku miłości nasza pieśń!
Nie! bezprawiu nie da szali
    sprawiedliwych, boskich praw
Nie! obłudy nie przystroi
    w szczerej wiary słodką twarz




VIII

Pieśni nasza! niespożyta,
    chociaż co dzień w śmierci toń
Spycha ciebie ród grabarzy,
    boś ich fałszom groźna wciąż:
Wielorybem płyń po morzach,
    po rozłogach chartem goń,
A sokołem po niebiosach,
    patrząc w słońce, mknij i krąż!

A zaklęta w ludzką postać,
    przyłóż ucho — przyłóż skroń
Do wnętrz ziemi wulkanicznych
    i gotowa bądź, jak mąż,
Który nie chce przyjść za późno…
    Z wichurami razem dzwoń,
Łkania burzy, bicie gromów
    w jeden głośny akord wiąż…

Przejdź pielgrzymem świat ten cały:
    w owych mrocznych izbach gość,
Gdzie nędzarze z nóg lecący
    mają jeszcze siły dość,
By o głodzie i o chłodzie
    błogosławić dziwnym snom,

Co im wróżą sytość, ciepło
    i szeroki światła smug…
A gdy losy cię zawiodą,
    pieśni, w złotych cielców dom,
Posadami jego wstrząśnij
    i spiesz dalej śród swych dróg.




IX

Cóż, że będzie ci złorzeczył
    zleniwiałych zwarty huf,
Gdy go z sytej zbudzisz ciszy,
    rzucisz kamień w jego muł?
Cóż, że szczeknie poza tobą
    rozkiełzanych sfora psów,
Które w obróż pozłocistą
    wypasiony pan ich skuł?

Które z smyczy swojej puszcza,
    gdy wyprawić trzeba łów
Na zwierzynę, szlachetniejszą
    od tych wieszczów płaskich czół
Od pismaków ciasnej piersi,
    lecz mającej dosyć tchów,
By bezcześcić ołtarz święty
    za magnacki, hojny stół?

Ty spiesz dalej, pieśni nowa —
    w ślad melodii własnych spiesz!
Tylko gdy się zbyt rozjuszy
    bezkarnością śmiały zwierz
I twym śnieżnym płaszczem szarpnie,
    stań i okiem, gdzie się skrzą

Groźne ognie dni idących,
    napastliwych wrogów zmierz:
Nie potrzeba rąk podnosić,
    wołać jej: A milcz! A leż!
Stchórzy zgraja i z skowytem
    lizać będzie stopę twą.




X

Pieśni nasza! smętno tobie
    i samotno? czujesz ból,
Że ukochan przez cię człowiek
    nie chce słuchać twoich grań?
Że ten świat, co od wielbiących
    twoją moc, jak pszczeli ul
Tak się roił, dziś jest pusty?
    O nie zważaj, pieśni, nań!

Graj obłokom, lasom szumnym,
    trawom, zbożom naszych pól
Jak tęsknica, owinięta
    w pajęczyny wiewną tkań,
Tym rozdrożnym jęcz zaroślom,
    do spróchniałych wierzb się tul,
Zwierzaj żale swe ruczajom,
    na pradawnych kopcach stań.

Tam słuchaczy znajdziesz chętnych,
    tam serdeczną znajdziesz brać,
Która ciebie nie odepchnie:
    Jej, wzgardzona pieśni, graj,
Na przestworza bezgraniczne
    szlij swój głos, na tysiąc staj…

Z niewidzialnych rajów przyjdą
    dusze piewców, dziś już snać
Zapomnianych, i z radością
    witać będą w dźwięku twym
Zmartwywstanie swych nadziei,
    zapowitych w nowy rym




XI

My — przeżyci? My, jak kwiaty,
    które wczesny zwarzył mróz?
My powiędłą mamy duszę
    śród zapadłych, ciasnych łon?
A tak chwiejną, rozwichrzoną,
    jak korony białych brzóz,
W które wicher z deszczem wali ?
    Wątły będzie jutro plon

Naszej siejby?… Nie przeżyci!…
    Naszą pierś rozpiera ból,
Lecz w tym bólu nie wyczerpań,
    nie rozkładu mieszka jad:
Życie drga w nim mocą mocy,
    co wśród smutnych idzie pól
Chmurnie, groźnie i stanowczo,
    by stracony zdobyć świat.

Idzie cicha… Nie dźwięk fanfar,
    nie tryumfów głośny wrzask
Towarzyszy jej w tej drodze…
    Idzie skromna i na twarz
Nie przywdziewa ni proroków,
    ni kapłanów dumnych mask.

Idzie jako prosty żołnierz…
    w szarym płaszczu… Idzie w dal
Niewstrzymana… bo iść musi,
    choć ma jęk za przednią straż,
A za sobą melancholię
    i tęsknicę, cień i żal…




XII

Powiadają, że w nas nie ma
    tytanicznych owych tchnień,
Wstrząsających granitami;
    że po świecie ten nasz duch,
Nieświadomy celów swoich,
    błądzi dzisiaj, nikły cień
Bohaterów, co w martwotę
    wprowadzali życia ruch.

Któż to mówi? Dąb zielony!
    Nie! odarty z liścia pień!
Robaczywy tłum, co w wrzaskach
    kankanowych stracił słuch
Na melodię hymnów wiecznych.
    Tak opasły charcze leń,
W którym — patrzcie! — nie mózg ludzki,
    lecz zwierzęcy myśli brzuch.

Z ogniem świętym, tak, jak dawniej,
    idzie przez świat śpiewny lud;
Tak, jak dawniej, w harfach swoich
    więzi krwawy błysk i grom,
Tylko — Zewsów nie spotyka.
    Od promiennych raju wrót

Nie odgania nas dziś anioł:
    w wieczystego szczęścia dom
Drogę dzisiaj nam zagradza
    ścierw gnijących wstrętny wał —
Rzucać w niego piorun boży,
    dla potężnych stworzon skał?!




XIII

Marny tłumie! zasłuchany
    w liczonego złota brzęk,
Nie podniesiesz się do wyżyn,
    gdzie z melodią śpiewnych harf
Druidyczny stanął szereg,
    niby żrzałych kłosów pęk,
Ciężkich ziarnem, promieniących
    od złocistych słońca barw.

Ty wiesz o tem, żeś jak nędzarz,
    mimo trzosów, mimo szarf,
Zawiązanych brylantami —
    wstydu cię ogarnia lęk,
Że nie wzbijesz się nad błoto,
    żeś jest na kształt owych larw,
Co nie mają lotnych skrzydeł,
    więc poniżasz piewczy dźwięk,

Rwący z sobą duchy w górę!…
    Czarodziejski, słodki ton
O rozświetli jutrzni nowych,
    o rzeźwości nowych ros
Dziś poniżasz, bo wiesz o tym,
    że w nich mroków twoich skon…

Ty wiesz o tym, marny tłumie,
    że zza tajnych ducha bram,
Jak z świątyni, i dziś jeszcze
    ten proroczy płynie głos,
Co Baalom koniec wróży,
    co roztrąca w pył ich kłam.




XIV

Ziemio, droga rodzicielko!
    ukochałem zagon twój,
Choć tak skąpym sypią ziarnem
    rzadkie kłosy twoich zbóż,
Że głód wtargnął w nasze chaty,
    że w nich żółty zasiadł znój
I wyblakłym patrzy okiem
    na stół pusty, w pustą kruż.

Nieraz skrada się pokusa:
    porzuć, mówi, ciężki bój
Na tym łanie bezpłodności,
    do spoczynku głowę złóż,
Choćby nawet tym spoczynkiem
    grób był cichy… Dłonie skuj,
By nie rwały się do pługa!
    Obok sennych zaśnij dusz!

Ziemio, matko najemników!
    Rodzisz plemię biednych sług,
Których nędza twa upadla,
    przecież serce k'tobie lgnie,
A źrenica trwożnie śledzi,
    czy nie idą lepsze dnie.

Ziemio! ziemio! smutna ziemio!
    Snać opuścił cię sam Bóg,
Lecz przeklęta myśl niech będzie,
    co by chciała szepnąć mnie,
Abym zboczył choć na chwilę
    z twych żałości pełnych dróg!




XV

Wstań, orkanie! wstań, orkanie!
    Stutysięcznych głosem trąb
Hucz na sądy bezlitośne!
    Próchna kości z grobów zbudź!
Na dolinę Jozafata
    osłupiały pognaj kłąb
Zmarłych wieków!… Przed godziną,
    która chmurnie idzie pruć

Krwią zbarwioną toń przyszłości,
    niech ich cienie za tę krew
Odpowiedzą jękiem, wyciem,
    zgrzytem, dreszczem, rzeką łez!
Dies irae! dies illa!
    świat się kruszy na twój zew!
Wstań, orkanie! życie patrzy,
    jak się życia zbliża kres!

Zbrodnia zbrodnię urodziła,
    z grzechu powstał wielki grzech!
Z iskier iskry się sypnęły
    i wybuchnął ogniem proch,
Który wieki naznosiły
    w ten kazienny wieków loch…

Wstań, orkanie!… Łódź Charona
    z burzą płynie! dziki śmiech
U bram śmierci przyjął życie!
    W morzu krwi zatonął ląd!
Wstań, orkanie! Za śmierć życia
    wieki pędź na straszny sąd!




XVI

Oto dusza ma, jak więzień,
    wyswobodzon spoza krat,
Rzuca pęta swe cielesne
    i w jesienny spieszy mrok
Na obszary gdzieś dalekie,
    w lot przebiega cały świat,
W lot ogarnia wsie i miasta,
    w jeden ciemny zbite tłok.

I tak błądząc w swej podróży,
    do poziomych zajrzy chat,
To w pałacach górnych spocznie,
    to w zaułki zwróci krok:
Noc uśpiła ich mieszkańców —
    jakby spali już od lat,
Jakby byli dziś podobni
    nie do żywych, lecz do zwłok.

Dziwny spokój… I uchodzi
    senna dusza poza próg…
Patrzy w przestwór… Jak daleko,
    jak wysoko sięga dom
Tego świata, nikt nie czuwa?…
    Błogosławić takim snom!

Patrzy… patrzy… Nie!… Ten przestwór
    nie uśpiony ! w szerz i w wyż
Wielkie widmo go wypełnia
    i w odblasku mglistych smug
To potrząsa krwawą chustą,
    to olbrzymi wznosi krzyż.




XVII

Cud nad cudy! Wielkie widmo,
    duch uśpionych w dole ciał,
Z przedświtową mgłą się zlewa,
    a z jej wiewnych, srebrnych chmur
Jakieś pasmo się wyłania,
    jakiś długi, ciemny wał,
Jak z oddali gdzieś widziany
    tajemniczy, straszny bór.

Las birnamski czyż się ruszył?…
    To postaci żywych sznur
Idzie — płynie — ach! bez końca…
    Cały świat, co dotąd spał,
Snać się zbudził i w przestrzeni
    niezmierzonych mgławy dwór
Idzie — płynie — ach! bez końca,
    jak wyrwany z więzów szał.

Zamęt ślub wziął z dysharmonią:
    szczęk oręży, płacze, gwar,
Fale pieśni melodyjnych,
    kaznodziejskich gromy słów,
Poszept modłów, mlask dyscyplin
    i lubieżnych syków żar…

Drży powietrza każdy atom —
    tak, jak spojrzeć — w szerz i w wyż,
Gdy przed okiem mojej duszy
    ten przebarwny sunie huf,
Potrząsając chustą krwawą,
    lub olbrzymi wznosząc krzyż.




XVIII

Patrzy dusza osłupiała:
    Tu z trzepotem skrzydeł burz
Kuruingów mkną zastępy,
    czy Atylla, wichrem gnan?
Tam z liliami w chudych rękach
    lub na czołach z wieńcem róż
Rozśpiewane tłumy dziewic
    zaścielają śniegiem łan.

Planetarne tutaj drogi
    kreślą mędrce, przyjście zórz
Dla piwnicznych ciemnic ziemi
    wieści prorok, a tam z ran
Stygmatycznych krew ocieka,
    tutaj kaci ostrzą nóż,
Lub stos niecą, a tam nagość
    w rozpasany idzie tan.

Zamęt ślub wziął z dysharmonią…
    Ach! uciekać w ciała mir!
Ale dusza jak zaklęta:
    wszystek słuch swój, wszystek wzrok
Szle w tych linii, barw i szumów,
    w tych akordów dziwnych tłok…

Patrzy… słucha dusza moja,
    aż ten chaos, aż ten wir
W jeden zgodny hymn się zlewa,
    brzmiący w okrąg — w szerz i w wyż;
Jednym stał się dźwięk z jękami,
    jednym z krwawą chustą krzyż…




XIX

I, porwana pieśnią życia,
    leci dusza, niby ptak,
Niby żuraw, za swym kluczem
    śród powietrznych mknący dróg…
Płynie z tłumem z lutnią w ręku,
    zapatrzona w wielki znak,
W krwawą chustę, w krzyż olbrzymi,
    ponad ziemski wzniesion bróg.

Płynie z tłumem gdzieś bez końca,
    aż się zgubi, tam gdzie szlak
Nieb jesiennych w świt się stroi,
    w ten jutrzniany, srebrny smug;
Gdzie nad krawędź ciemnej ziemi
    strzela zorza, jak ten krzak —
Gorejąny krzak pustynny,
    w którym Bóg przemawiał — Bóg!…

Jak się ranna mgła rozwiewa,
    tak i sen się rozwiał mój…
W okna moje dzień zagląda,
    chłodny, jasny, pełny dzień —
Na ulicach wre już życie
    pod działaniem jego tchnień.

Do codziennych zajęć wraca
    duch, co widział wieków znój
W niezmierzonej świata kuźni,
    ponad którą — w szerz i w wyż
Krwawej chusty szmat powiewa
    lub się wznosi wielki krzyż…




