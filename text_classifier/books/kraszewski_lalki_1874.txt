Józef Ignacy KRASZEWSKI 
LALKI Sceny przedślubne 
Inter calicem et os multa cadunt
Przysłowie 
Dworek szlachecki w Uściu nad Bugiem, własność pana chorążego Zachariasza 
Zebrzydowskiego, śmiało się mógł liczyć do najpiękniejszych wzorów 
siedzib starych, przy prostocie dawnej pełnych wdzięku niewyszukanego, 
naturalnego, chociaż się tu żadne nowsze pojęcie warunków piękności i dobrego 
smaku ani przyozdabiania siedlisk wiejskich nie wcisnęło. Sam dom 
stał pewnie od półtora wieku nie tknięty, ale go pierwszy właściciel z takim 
staraniem o trwałość budował, z takim materiałów doborem i obrachunkiem, 
że na nim przeżytych lat wcale znać nie było, oprócz że miał wybitniejszy 
charakter stary, którego żadne naśladowanie nie nadaje. 
Wzniesiony na podmurowaniu, ze swym dachem ogromnym, gankiem poważnym 
i rzeźbami drewnianymi u słupów, lepiej się wydawał od niejednego 
pałacu. 
Za tło służył mu sad i drzewa rozrosłe, a jak kokosz pod skrzydły tulić się 
zdawały porządnie rozłożone dokoła budowle gospodarskie. Wioseczka należąca 
do Uścia była niewielka, ale i na niej też gospodarza dobrego i troskliwego 
o byt włościan poznać było łatwo. 
Śmiało się tu jakoś wszystko uśmiechem powagi, uroczystości jakiejś pełnym, 
rzekłbyś, pobożnym i uświęconym. Nie inaczej by pewnie wyglądał 
dwór szlachcica w Panu Podstolim2 Krasickiego. I patrząc na Uście z dala, 
każdy doznawał tego wrażenia, jakie wywiera widok miły spokojnego, cichego 
szczęścia. 
Domyślać się go miał każdy prawo — a jednak w chwili gdy na próg domu 
tego wchodzimy, daleko było w nim od tego, co się na ziemi szczęściem zowie. 
W pierwszym pokoju, ze staroświecka i bardzo po prostu przybranym, 
mężczyzna już niemłody, średniego wzrostu, siwy, w długiej szaraczkowej 
kapocie3, siedział u okna z rękami złożonymi i niby oryginał staruszka Wańkowicza4, 
tego pięknego obrazu ukradzionego z przeszłości. Ale na czole jego 
nie było tego spokoju i rezygnacji, jakie opromieniają twarz malowanego 
starca. Wojna powlokła je zmarszczkami, w ustach czuć było niemy ból. 
Wieczór późnej jesieni z wolna zmrokiem okrywał okolicę — przez okna 
wpadały jeszcze reszty pomarańczowego światła z zachodu. Ogród otaczający 
dwór cały stał w złocistych i purpurowych barwach jesieni, a część jego już z 
liści była ogołocona. Przez na wpół otwarte okno przewiewało ciepłe jeszcze 
pięknego wieczora po dniu wyjątkowo gorącym powietrze. Starzec patrzał zadumany 
na niebo i drzewa, jakby nie chciał widzieć i nierad był słyszeć kobiety 
stojącej opodal przy kaflowym piecu, z założonymi rękami, widocznie 
toczącej z nim o coś walkę. 
Postać kobieca równie była niepospolitą jak ów starzec, któremu towarzyszyła. 
Znacznie młodsza od niego, równie słusznego wzrostu i silnej, pięknych 
jeszcze kształtów budowy kobieta nosiła na twarzy ślady niepospolitej, 
zachowanej starannie piękności. Ubiór jej nie był wykwintny, ale niezmiernie 
czysty i smakowny. Ciemnych włosów, czarnych oczu wypukłych, biała i rumiana, 
z małymi ściągniętymi ustami, pani chorążyna była jedną z tych 
piękności bez wyrazu, które zdziwić mogą, ale nie pociągają ku sobie. Na 
chłodnej tej, marmurowej fizjognomii nie malowało się nic prócz żelaznej woli, 
nienawykłej do uginania się w najcięższej walce. Oczy błyszczały czasem 
przerażająco despotycznie. 
Staruszek, nawykły znać nie od dziś do wojowania z żoną, siedział, jakby 
na teraz odmawiając jej walki, co widocznie panią gniewało. Milczał posępniej 
albo nie odpowiadając jej, lub słowem szczerym starał się zamknąć nieprzyjemną 
rozmowę. 
— Powiadam ci — szybko i głośno wołała pani chorążyna — że nic mnie więcej 
oburzać nie może nad twoje postępowanie. Zgodziłeś się na wszystko, 
powinieneś być szczęśliwym losem dziecięcia, a przecież się trapisz, jakby go 
największa spotkała niedola. A to tylko rano i wieczór Panu Bogu dziękować. 
— Jam nawykł, moja jejmość, moja Anno — rzekł po cichu chorąży ciągle 
patrząc w ogród — za wszystko, co mnie spotka, dziękować Bogu, dziękuję i 
za to, co się stało, ale nie każ mi być szczęśliwym z tego, co jeszcze różnie 
wypaść może... 
— Jak to „różnie"? jak to! — podchwyciła stojąca pod piecem kobieta zżymając 
ramionami. — A więc wolałbyś, aby twój kochany, jedyny syn, skończywszy 
jakieś tam szkoły z ekonomskimi synami razem, wrócił do Uścia 
hreczkę siać całe życie i, jak my, zakopany w kącie siedzieć? 
— Moja kochana Anno — odparł spokojnie chorąży — wierzaj mi, wierzaj, że 
niekoniecznie tam szczęście mieszka, gdzie go ludzie szukają. A byłożby to 
tak bardzo złym dla naszego dziecięcia, gdybyśmy je przy sobie mieli, gdybyśmy 
z nim razem żyć mogli, gdyby się nauczyło pracować na małym, na małym 
przestawać i w ciszy Boga chwalić? 
— Nie masz najmniejszej ambicji! — zawołała kobieta. 
— Nigdy jej nie miałem — rzekł stary. 
— Wolno jegomości dla siebie jej nie mieć, ale dla dziecka — odpowiedziała 
kobieta — dla dziedzica tak wielkiego imienia... 
Staruszek się dziwnie uśmiechnął. 
— Moja kochana Anno — rzekł — wiele to ja razy powtarzałem ci, że ja w to 
nasze wielkie imię nie wierzę. Szlachta jesteśmy jak i drudzy, i po wszystkim. 
— Co? Zebrzydowscy!!! — przerwała, ręce łamiąc, kobieta. 
— Ale, dalipan, wielce wątpię — śmiejąc się dodał stary — wielce wątpię, a 
raczej pewny jestem, że my od owych wichrzycieli5 sławnych wcale nie po5 
w ih r z yi e l e — Mikołaj Zebrzydowski (1553 -1620), wojewoda krakowski, 
w okresie bezkrólewia poparł 
Zygmunta III Wazę, następnie prze
chodzimy, to imaginacja pana brata Filipa, któremu się galicyjskiego hrabstwa6 
chciało i który papiery te nie wiem skąd powydobywał... 
— A jużciż ich nie pofałszował! — krzyknęła oburzona chorążyna. 
Stary uśmiechał się ciągle. 
— Moja jejmość — odezwał się — gdy mu się tej prozapii7 tak bardzo zachciało, 
a skinął tylko na gryzipiórków, nie potrzebował ich fałszować, wywiedliby 
go od króla Dawida8, gdyby był tego sobie życzył. Ale dosyć już tego, 
dalipan, dosyć... 
— Ano, nie i nie — oparła się jejmość — raz trzeba się o tym rozmówić jak 
należy, żeby to już nie powracało. Ja jestem z domu Babska i tylko prosta 
szlachcianka, a więcej mam ambicji od jegomości, coś się Zebrzydowskim 
urodził. Widziałeś jegomość sam papiery, a hrabstwa nie chciałeś i z kąta 
wyleźć swego nie potrafiłeś. 
— Daj mi asińdźka pokój — rzekł stanowczo stary, acz zawsze łagodnie — 
odmienić mnie nie potrafisz, przekonań nie zmienię. Kontentuj się tym, iż na 
twe prośby niemal się syna wyrzekłem, żem go oddał, aby z niego robił pan 
Filip, co mu się zamarzy... że z niego lalkę i panicza wystroi i że ja na starość 
pociechy z dziecka mieć nie będę... At, dosyć! 
— Ale, mój Zachariaszu — trochęłagodniejąc poczęła nie ustępująca kobieta 
— ja ciebie nie rozumiem. Dziecku się krzywda nie stała, syn nasz ma przed 
sobą otwarte wszystko... dziedziczy po stryju miliony. 
— Już nie mówmy, jak zrobione, choć to brat rodzony — rzekł stary — ale nie 
doszedłby do nich przecie, gdyby on jak ja na grzędzie gospodarzył. 
— Miał więcej sprytu i odwagi niż ty, mój Zachariaszu — odezwała się jejmość 
— ot i po wszystkim. Nikt mu przecie nic zadać nie może. Ludzie zapobiegliwością 
majątki robią, jegomość, nie wymawiając, mawiałeś: Maciek 
zrobił, Maciek zjadł, toteż jakeśmy w Uściu siedli, tak siedzimy. 
— Nie możesz się asińdźka skarżyć, aby ci na czym zbywało — odparł stary — 
posag nie uszczerbiony, ojcowizna twoja cała, coś się i uciułanego znajdzie. 
Krótkie milczenie żony dowiodło, że się 
przed dalszymi wymówkami roztropnie 
cofnęła. Zmieniła rozmowę, ale jej przerwać nie chciała mimo znaczącego 
westchnienia pana chorążego. 
— Mnie o to nie idzie — odezwała się 
— co ja mam lub my mamy chciałabym 
widzieć cię szczęśliwym, tak jak sama się czuję, i to mnie gnębi iż w jegomości 
tego przekonania wlać nie mogę. 
Stary odwrócił się nareszcie od okna, spojrzał na żonę, ręce na kolanach 
położył i wolnym głosem poważnie mówić zaczął: 
— Nigdym o sercu twym nie wątpił, moja Anno, inaczej przecież rzeczy widzę 
i czuję niż ty. Kobieta, dałaś się uwieść błyskotkom, ja, mężczyzna, stokroć winniejszy jestem, iż uległem napaści brata i twojej. Rekapitulujmy, 
moja jejmość, jak to było, i niech mnie, kto chce, sądzi, czy słuszności nie 
mam. Przypomnij sobie przeszłość. Po ojcu zostało nam dwa folwarki niewielkie, 
jam na moim pozostał, po staremu gospodarząc, pan brat, swój 
sprzedawszy, poszedł szczęścia szukać za kordonem9. Długośmy o nim ani 
wieści, ani słychu nie mieli. W ciężkich czasach nie zgłaszał się 
do nas, nic 
nie pomyślał 
o bracie. Ledwie przez obcych i wypadkiem dowiadywałem się o 
niesłychanych powodzeniach pana Filipa, co mnie wcale ku niemu nie ciągnęło. 
Urósł tak z dzierżawcy na dziedzica, a z jednej wsi dorobił się klucza10 
i dóbr, i majętności znacznych. Naraz słyszymy o hrabi Zebrzydowskim. 
Śmiać mi się chciało. Żenił się, wdowiał, robił majątek, a o nas nie pytał. 
Było tak przed ożenieniem z jejmością, było i potem, gdy nam Bóg syna dał. 
Aż 
jednego poranka przed nasz szlachecki dworek w Uściu zachodzi landara11, 
a z niej wysiada łysy i stary ten, któregom znał młodym i rumianym, 
sfrancuziały półpanek. 
— Całą gębą pan — wtrąciła jejmość. 
— Niech i tak będzie — mówił dalej stary. — Pan, bo się