Adolf Dygasiński
Wilk, psy i ludzie

I
  Witajcie mi, witajcie nadnarwiańskie lasy! Wasza woń i świeżość zdaje się jeszcze pieścić
  i upajać mię dzisiaj, choć już dwadzieścia lat temu, jak was pożegnałem. Obraz boru, jak
  wszedł w duszę, tak w niej pozostał ze wszystkimi szczegółami. I oto widzę przed sobą
  reprezentantkę naszej szpilkowej roślinności, sosnę. U dołu nie ma ona gałęzi, jest
  wysokopienna, czerwonawa, leni się cieniutkimi warstewkami, jakby pieniążkami, rozrzuca
  swą korę dokoła. Wyżej pokryta jest sękami i sęczkami; w górze nosi koronę jak jeleń,
  rosochatą, rzadką w konary, pomiędzy którymi wysoko czernieje gniazdo wronie, jastrzębie
  lub krucze. Przysiada ją niekiedy zielona jemioła, co ku dołowi opuszcza kołpak swych liści,
  tak żywo połyskujących, bo na cudzej wypasionych skórze. Przy ziemi sterczą korzeniska,
  leży mnóstwo szyszek oraz igieł, tych materiałów budowlanych dla mrówek. Z tych owadów
  jedne oto dźwigają taką igłę, rozparłszy się całymi siłami jak dwa mocne chłopy; inne
  odbywają staranne poszukiwania w szyszkach, zalazłszy w każdy ich zakątek - a inne jeszcze
  wybrały się w uciążliwą podróż, het ku wierzchołkowi drzewa. Alić przyleciał piękny, pstry
  dzięcioł, lekko przysiadł na drzewie, okiem bystro objął pozycję i zaczął tu swoje
  gospodarstwo. Strach wielki wśród pracowitego narodu mrówek. Każde stworzenie zna
  swoich nieprzyjaciół, umie ich dopatrzeć, dosłyszeć, zwietrzyć. Więc te, które były blisko
  podstawy sosny, czym prędzej na ziemię schodzą, niektóre chronią się na szczyt drzewa i na
  jego gałęzie, a inne chcą oszukać nieprzyjaciela i chowają się w kryjówkach pod korą.
  Daremnie! Dzięcioł należy do drapieżników, jawnie napadających na swą zdobycz. Krzyknął
  głośno - raz - drugi raz... potem dziobem stuka jak młotem, wali w korę. Strach wielki pada
  na ukryte owady, ten huk ogłusza je strasznie i prawie że pozbawia przytomności umysłu;
  wyłażą na wierzch, przerażone, zaczynają zmykać, ale cóż im to pomoże wobec dzięcioła?
  Wiewiórka, przestraszona zgiełkiem, wyskoczyła także jak bomba z dziupli swojej;
  podskakuje niby piłka rzucona lub sunie w górę zręczniej od dzięcioła; zadarła swój ogonek,
  zasiadła na dwóch łapkach i ciekawym okiem przygląda się dzięciołowej pracy.
  Przy jednym drzewie tyle istot żywych, choć wszystkich policzyć nie zdołamy przecież. I
  ćmy, i pajączki, i chrząszczyki świat tu sobie założyły. Było im dobrze, bezpiecznie,
  przyjemnie wśród żywicznej woni, aż po chwilę, kiedy nieprzyjaciel wytropił schronienie,
  zniszczył rodzinne gniazda i rozrzucił je, a założycieli rodzin pozabijał, porozpędzał na
  cztery wiatry. Nie w prostym kierunku, ale dookoła jak śruba mknie dzięcioł w górę, nurtuje
  wszędzie państwo owadów. Taki zły, choć taki piękny: szaty jego jaśnieją i szkarłatem, i
  jedwabistym połyskiem. Podchodzi ku szczytowi; wiewiórka parsknęła i dzięcioł odleciał do
  innej sosny; on także boi się kogoś, widać.
  W gęstwinie świerku, po jego szarej korze, między powyginanymi gałązkami uwija się
  całe stado popielatych i modrych sikorek, tych kolibrów naszych krajowych; piszczą i
  szczebiocą sobie z cicha, jakby wiodły poufną jakąś dysputę, a przy tym prowadzą zawzięte
  łowy na komary poszukujące cienia, na świętojańskie robaczki, sprężyki itp. Stary świerk
  stoi, niby na kopcu, na stosie swych opadłych i uwiędłych szpilek; niedaleko wyrosło kilku
  synów jego, którzy podobni są do małych gotyckich wieżyczek, otaczających wielką
  wysmukłą wieżę w tymże stylu.
  A dalej czerni się gąszcz młodego drzewstwa, które przysłoniło ziemię swoim parasolem,
  tak iż się tu nie przedrą promienie słoneczne i przeto na ziemi gdzieniegdzie tylko kępka
  wysokiej trawy porasta. Zimą przez gąszcz ten przechodzi główny trakt zwierzyny. Tędy
  sunie zając, a za nim trop w trop lis ściga; tutaj wilki zbierają się na wiece; tu odyniec
  zakłada legowisko, spodziewając się wytchnienia przed ludzką napaścią, i zwinna kuna
  przemyka się tędy, i sarna goni pierzchliwa. Historię nocy może każdy odczytywać w
  zimowy ranek ze śladów, które mieszkańcy lasu zostawili po sobie na śniegu.
  Idziesz dalej, a po drodze furknie ci przed nogami z krzykiem drozd albo się zerwie
  wrzaskliwa sójka. Wobec wspólnego wroga wszystkie żywe istoty lasu mimowolnie
  wchodzą w związek solidarny. Gdy sójka wrzaśnie, wtedy ma się już na baczności i zając
  zaspany pod krzakiem, i wiewiórka na gałęzi, i motyl się z kwiatka porywa.
  Kończy się gęstwina szpilkowej młodzi; widać porębę. Z poręby można się już niebu
  dobrze przypatrzyć. Słońce świeci tu i przygrzewa. Na słońce wychodzą z lasu węże i
  jaszczurki, aby się w porębie wylegiwać, o południu zaś gromadzi się wszelki owad leśny,
  wzdychający do jasnych promieni światła. Brzęczą tu rozmaite muszki; ważki i szklarze
  bujają w powietrzu; motyle przelatują to górnym, to dolnym szlakiem - białe, szare,
  niebieskie, żółte, duże i małe. I bezskrzydłe mrówki, i zielone pająki, i czarne szczypawki,
  siedmiokropki albo biedronki krzątają się raźno. Koniki polne hasają, skaczą; świerszcz
  przygrywa do tańca, do zabawy powszechnej. Pod wpływem promieni słonecznych zrodziła
  się chyba energia i uczucie szczęścia organizmów. Więc nie dziw, iż w dzień biały, ciepły -
  panuje ruch tak powszechny. Wszystko się kształci, doskonali, wzrasta, każde stworzenie
  używa życia, jak umie.
  Nie ma kwiatka, w którym by jakiś owad nie pracował; gęsta trawa wstrząsa się od ruchu
  drobnych stworzeń, które chyłkiem i milczkiem pełzają po samej ziemi. Osy, szerszenie,
  trzmiele brzęczą. Czasem jak kula wypada z gąszczu drobna, szara ptaszyna, pogoni za
  motylem, schwyci go i znika. Niech się tu pokaże człowiek, koń, sarna, w ogóle większe
  jakieś stworzenie, a w mgnieniu oka opadną je krwi chciwe gzy z wielkimi oczyma, wpijają
  się w ciało i raczej śmierć przeniosą nad porzucenie swej ofiary.
  Nastrojona wyobraźnia ludzka nie zawsze w duchu prawdy pojmuje przyrodę. Bawi
  człowieka ten ruch istot żywych; ale czyż się myśli zawsze, że nie wszystko tu jest
  szczęściem i weselem. Przede wszystkim te stworzenia bardzo ciężko pracują, walczą jedne z
  drugimi. Nie każdy głos jest tu głosem szczęścia. Jest także dużo i cierpień, bólu. Miliony
  jestestw pada w krwawych zapasach o kawałek chleba, o uczucia swoje, o prawa: jedne giną,
  aby żyły drugie. Każdy się bowiem broni, każdy walczy, ale nie każdy zwycięża. Życie
  ziemskie oraz ziemia sama, aby się zapłodnić, potrzebują trupów, aby życie rozwijać dalej.
  Więc gdy jedni święcą pogrzeby i żałobę, drudzy ich kosztem wyprawiają wesela i uczty. W
  walce o istnienie znajdujemy tak dobrze trupy mrówek, świerszczów, motyli, jak zwłoki
  ludzi i różnych ssaków. Bo nic się nie organizuje bez dezorganizacji. Wszędzie jest wojna,
  wszędzie bohaterowie - tryumfatorzy i bohaterzy - męczennicy. Pająk usnuł piękną,
  symetryczną i jakby z jedwabiu siatkę, na którą poeta patrzałby ze zgrozą, gdyby się w niej
  łowili ludzie zamiast much i komarów. A jednak, ściśle mówiąc, i te stworzenia są naszymi
  bliźnimi, podobnie jak same pająki.
  Wśród liściastych drzew i krzewów znów inny rodzaj życia panuje. Rumieni się kalina;
  drżą srebrne liście osiki; biało połyska brzoza; szumi górą dąb stary, wiązy i grabina; jeżyna
  dołem się słania, bujnym swym liściem przykrywa grzyby; rozłożyste paprocie, gęsto usiane
  borówki, poziomki, szczawie zajęcze, kępy przylaszczek rosną na przemian z sasankami,
  konwalią, pierwiosnkami i jaskrami. W leszczynie cieniuchnym głosikiem śpiewa a śpiewa
  pokrzewka i zielona żabka wtóruje jej niby grzechotką; a na sęku dębu zięba nuci krótką, lecz
  powabną piosenkę, a ponad nią wesoło pogwizduje wilga, przerzucając się z gałęzi na gałąź
  jak kłębek szczerozłotych nici. Tęsknym, urywanym głosem gil w oddaleniu poświstuje, a
  tęskniej jeszcze od niego jakieś pisklę nawołuje z gniazda ku sobie zabłąkaną kędyś matkę.
  Wśród gąszczu liści słychać w górze gruchanie gołębi, a ponad tym wszystkim od czasu do
  czasu zakraka kruk w przelocie.
  Nowe znowu obrazy życia roztaczają się około leśnych strumieni, źródeł, moczarów i
  bieli. Strumień rwie się przez mchy, zarośla, korzenie drzew; ale tyle spotyka on przeszkód,
  że wreszcie traci niejako swą siłę, gubi swoje łożysko, spływa po wierzchu, rozlewa się
  wokoło, wsiąka w ziemię, tworzy bagno. Wody przybywa nieustannie, powstaje jeziorzysko.
  Rosną dokoła sitowia, rokiciny, wikle, tataraki; olszyna się rozpuszcza, korzeniami grząski
  grunt trzyma; do niej tulą się sztywne trawy, skrzypy, a gdzieniegdzie wykwita storczyk lub
  bukiet kaczyńca; wśród wód wznoszą się tu i ówdzie jak wysepki, zielone kępki, pokryte
  trawą bujną, rdestem wodnym i niezapominajkami. Ale sam środek jeziorzyska albo bieli -
  trudny do przejrzenia. Wody zebrało się tu dużo, a żadne jej brzegi nie hamują; płynąć nie
  może już dalej, bo oto wzgórze na drodze spotkała, więc cofa się nazad i rozlewa na
  wszystkie strony. Lecz nim zalała okoliczne miejscowości, zebrała się głównie w jednej
  kotlinie. Jest to więc biel. Niegdyś rosły tutaj drzewa, ale pogniły, tylko nagie czarne pale
  sterczą po nich nad wodą, po powierzchni której pływa rzęsa, pływają także szerokie liście
  grzybienia, a wielkie, białe oraz żółte kwiaty tej rośliny unoszą się nad wodą, podobne do
  starożytnych roztr